༄༅། བཀའ་གདམས་རིན་པོ་ཆེའི་ཆོས་འབྱུང་རྣམ་ཐར་ཉིན་མོར་བྱེད་པའི་འོད་སྟོང་ཞེས་བྱ་བ་བཞུགས་སོ།

བཀའ་བརྒྱུད་རིན་པོ་ཆེའི་ཆོས་འབྱུང་རྣམ་ཐར་ཉིན་མོར་བྱེད་པའི་འོད་སྟོང་ཞེས་བྱ་བ། བླ་མ་དམ་པ་རྣམས་དང་ལྷག་པའི་ལྷ་ལ་ཕྱག་འཚལ་ལོ། སྐྱེ་བ་ཀུན་དུ་ རྗེས་སུ་གཟུང་དུ་གསོལ། སྤྲོས་བྲལ་ཆོས་སྐུའི་མཁའ་ལས་མ་གཡོས་པར།
སྣ་ཚོགས་གཟུགས་སྐུའི་སྣང་བ་རབ་སྤྲོས་པས། མཐའ་དག་འགྲོ་བའི་མ་རིག་མུན་སེལ་བ། ཐུབ་དབང་སྔོན་མེད་ཉི་མ་དེ་ལ་འདུད། མཐའ་བྲལ་དབུ་མའི་དོན་གཟིགས་ལྟ་བའི་བརྒྱུད། རླབས་ཆེན་མཛད་པ་མཐར་ཕྱིན་སྤྱོད་པའི་བརྒྱུད།
རིམ་གཉིས་རྣལ་འབྱོར་མཐར་སོན་བྱིན་བརླབས་བརྒྱུད། བརྒྱུད་གསུམ་བླ་མ་རྣམས་ཀྱི་ཞབས་ལ་འདུད། མཁྱེན་པས་འཁོར་བའི་འཆིང་བ་ལས་གྲོལ་ཀྱང་། ཐུགས་རྗེའི་དབང་གིས་སྲིད་ལ་མངོན་དགའ་ཞིང།
སེམས་མཆོག་ཡིད་བཞིན་ནོར་ལ་དབང་འབྱོར་བ། དཔལ་ལྡན་ཨ་ཏི་ཤ་ཡི་ཞབས་རྡུལ་མཆོད། དེ་ལས་བརྒྱུད་པའི་ཤིང་རྟ་མཆོག་གི་ལམ། རྒྱལ་བའི་བཀའ་བཞིན་གདམས་པར་ཉམས་ལེན་པ།
བཀའ་གདམས་བཤེས་གཉེན་ཇི་ལྟར་བྱོན་པའི་ཚུལ། མཐོང་ཐོས་མདོ་ཙམ་འདིར་ནི་གསལ་བར་བཤད། ཡོངས་འཛིན་དམ་པས་རྗེས་སུ་གཟུང་བ་དང། མ་འདྲེས་འབྱེད་པའི་བློ་གྲོས་ལྡན་གྱུར་ཅིང། དད་ལྡན་དོན་གཉེར་དུ་མས་བསྐུལ་གྱུར་པས།
ཚུལ་འདི་

བཤད་ལ་ཡིད་ཆེས་དགའ་བར་མཛོད། བཅོམ་ལྡན་འདས་ཐུབ་པའི་དབང་པོ་འདི་ཉིད་ཀྱིས་བསྐལ་པ་གྲངས་མེད་པའི་སྔོན་རོལ་ནས་ཚོགས་གཉིས་ཀྱིི་མཛད་པ་རྨད་དུ་བྱུང་བ་དུ་མ་ཞིག་གིས་གདུལ་བྱའི་དོན་དུ་བསྒྲུབས་པའི་འབྲས་བུ་ནི་སྐྱོན་ཀུན་ཟད་ཡོན་ཏན་ཀུན་རྫོགས་པའི་སངས་རྒྱས་ཁོ་ན་ཡིན་ལ།
དེའི་བསྟན་པ་རྗོད་བྱེད་ལུང་སྡེ་སྣོད་གསུམ་དང། བརྗོད་བྱ་བསླབ་པ་རིན་པོ་ཆེ་གསུམ་ནི་ཐར་འདོད་རྣམས་ཀྱི་ཕན་བདེའི་འཇུག་ངོགས་ཁོ་ནར་གྱུར་པས།
དེ་བཤད་སྒྲུབ་ཀྱིས་འཛིན་པའི་སྐྱེས་ཆེན་རྒྱ་བོད་དུ་ཇི་ལྟར་བྱོན་པའི་ཚུལ་རྣམས་འདིར་བཤད་པར་བྱ་བའི་དོན་ཏོ་ནོ་། འདི་ལ་དྲུག།སྟོན་པ་སངས་རྒྱས་ཀྱི་བྱོན་ཚུལ།
དེའི་བཀའ་ཇི་ལྟར་བསྡུས་པ། བསྟན་འཛིན་ཤིང་རྟའི་སྲོལ་འབྱེད་བྱོན་ཚུལ། སྲོལ་འཛིན་ཨ་ཏི་ཤའི་རྣམ་ཐར། དེའི་རྗེས་སུ་སློབ་པའི་བཤེས་གཉེན་བྱོན་ཚུལ། དེ་རྣམས་ཀྱིས་བསྟན་བཅོས་ཇི་ལྟར་མཛད་པའོ།
དང་པོ་ལ། ཐེག་པ་མཐོ་དམན་གྱི་གདུལ་བྱའི་དབང་གིས་མི་འདྲ་བའི་ཁྱད་པར་མང་དུ་གསུངས་ཀྱང་རྒྱས་པར་མ་སྤྲོས་ལ། འདིར་བྱང་ཆུབ་སེམས་དཔའི་སྡེ་སྣོད་ལས་གསུངས་པའི་དབང་དུ་བྱས་ན། དང་པོ་ཐུགས་བསྐྱེད་ཚུལ་ནི།
སྙིང་རྗེ་པད་དཀར་ལས། བྲམ་ཟེ་རྒྱ་མཚོའི་རྡུལ་དུ་གྱུར་པའི་ཚེ། སངས་རྒྱས་རིན་ཆེན་སྙིང་པོ་ཆེའི་དྲུང་དུ་དང་པོར་ཐུགས་བསྐྱེད་པར་གསུངས། བསྐལ་བཟང་ནས། ང་ནི་སྔོན་ཚེ་དམན་པར་གྱུར་པ་ན།
དེ་བཞིན་གཤེགས་པ་ཤཱཀྱ་ཐུབ་དེ་ལ། འཇམ་གང་ཞིག་ནི་དབུལ་བ་བྱས་ནས་ཀྱང། དང་པོ་བྱང་ཆུབ་མཆོག་ཏུ་སེམས་བསྐྱེད་དོ། ཅེས་དང། དྲིན་ལན་གསབ་པ་ལས་ཀྱང། སྟོན་པ་སྔོན་ལས་ཀྱི་ནུས་པས་དམྱལ་བར་འཁྲུངས་པའི་ཚེ་

ཟླ་བོ་སྟོབས་ཆུང་བ་ལ་སྙིང་རྗེ་སྐྱེས་པའི་རྐྱེན་གྱིས་དང་པོར་ཐུགས་བསྐྱེད་པར་བཤད། ཕུང་པོ་གསུམ་པ་ལས། ཚོང་དཔོན་གྱི་བུ་མངོན་དགར་གྱུར་པས་སངས་རྒྱས་མཛེས་ཆེན་གྱི་དྲུང་དུ་ཐུགས་བསྐྱེད་པ་དང།
རྫ་མཁན་གྱི་བུ་ཁྱེའུ་སྣང་བྱེད་དུ་གྱུར་པས་སངས་རྒྱས་ཤཱཀྱ་ཐུབ་པ་ཆེན་པོ་ལ་ཐུགས་བསྐྱེད་པར་བཤད་དེ། མི་འདྲ་བ་ནི་གདུལ་བྱའི་བྱེ་བྲག་གམ་སྔ་ཕྱི་ཡིན་པས་འགལ་བར་མི་སེམ་མོ་སེམས་སོ། གཉིས་པ་ཚོགས་བསགས་ཚུལ་ནི།
བྱང་ཆུབ་སེམས་དཔའི་སྡེ་སྣོད་ལས། གྲངས་མེད་བདུན་དང་། བཅུ་དང། སོ་གསུམ་སོགས་བཤད་ཀྱང། མདོ་དེ་སྡེ་རྒྱན་ལས། གྲངས་མེད་གསུམ་དུ་གསུངས་པ་ལྟར་ན། མདོ་ལས། དང་པོ་གཞོན་ནུ་བརྩོན་འགྲུས་སྤྱོད་དུ་གྱུར་པ་ན།
དེ་བཞིན་གཤེགས་པ་ཕུང་པོ་ཆེན་པོ་ལ་དགེ་བའི་རྩ་བ་བསྐྲུན་པ་ནས་བརྩམས་ཏེ་གྲངས་མེད་གཅིག་ཏུ་ཚོགས་བསགས་པས་ས་དང་པོ་ཐོབ་བོ། དེ་ནས་ཚོང་དཔོན་ཤེས་རབ་བཟང་དུ་གྱུར་པ་ན།
དེ་བཞིན་གཤེགས་པ་དཀོན་མཆོག་ཡན་ལག་བསྙེན་བཀུར་བ་ནས་བཟུང་སྟེ་གྲངས་མེད་གཅིག་ཏུ་ཚོགས་བསགས་པས་ས་བདུན་པ་ནོན་པར་གྱུར། དེ་ནས་བྲམ་ཟེའི་ཁྱིའུ་སྤྲིན་དུ་གྱུར་པའི་ཚེ་བྲམ་ཟེ་མར་མེའི་བདག་པོའི་སྲས་དེ་བཞིན་གཤེགས་པ་མར་མེ་མཛད་རྒྱལ་པོ་དགྲ་འདུལ་གྱི་ཕོ་བྲང་པདྨ་ཅན་ཞེས་པའི་ཚོང་འདུས་དང་ཉེ་བར་བཞུགས་པ་ལ།
ལྷ་རྣམས་ཀྱིས་མཆོད་པ་འབུལ་བ་མཐོང་ནས་དྲིས་པ།
ཁྱེད་ཀྱིས་མི་ཤེས་སམ། འདི་ན་སངས་རྒྱས་མར་མེ་མཛད་བཞུགས་སོ་ཟེར་བས་དད་དེ། ཨུཏྤ་ཨུཏྤལ་ལ་ལྔ་ཉོས་པ་སངས་རྒྱས་ལ་གཏོར། ཀྲྀཥཱ་ས་ལེའི་ལྤགས་པ་བཏིང་ནས། མར་མེ་མཛད་དེ་བཞིན་གཤེགས་པ་ཀུན་ནས་སྤྱན་བདག་གི་ལྷག་པའི་བསམ་པ་ཐུགས་སུ་ཆུད་པར་མཛད་འཚལ་ལོ་རི་དགས་ཀྱི་ལྤགས་པ་འདི་ལ་ཞབས་མི་འཇོག་གམ།
ལུང་མི་སྟོན་ན་འདི་ཉིད་དུ་ལུས་སྐམ་པར་བྱའོ་ཞེས་ཡི་ཡིད་དམ་བཅས་པས། སྟོན་པས་ཞབས་

གཞག་བཞག་སྟེ་མ་འོངས་པའི་དུས་སུ་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བར་འགྱུར་རོ་ཞེས་ལུང་བསྟན་པས། ནམ་མཁའ་ལ་འཕགས་ཏེ་ཏིང་ངེ་འཛིན་བརྒྱ་སྟོང་མངོན་དུ་བྱས་ནས་ས་བརྒྱད་པ་ཐོབ་སྟེ། ཇི་སྐད་དུ།
སངས་རྒྱས་མར་མེ་མཛད་ལ་ཨུཏྤལ་ལྔས། གཏོར་ཏེ་རལ་པ་གདན་དུ་བཏིང་བྱས་པས། མི་སྐྱེའི་ཆོས་ལ་བཟོད་པ་ཐོབ་གྱུར་ནས། ཤཱཀྱའི་རྒྱལ་པོར་འགྱུར་ཞེས་ང་ལུང་བསྟན། ཞེས་པ་དང། ལུང་ལས། གང་ཚེ་མར་མེ་མཛད་ཀྱིས་ང།
ལུང་བསྟན་གྱུར་པ་དེ་ཡི་ཚེ། ས་བརྒྱད་པ་ནི་ཐོབ་གྱུར་ཏེ། དབང་བཅུ་དག་ཀྱང་ཐོབ་པར་གྱུར། ཞེས་སོ། དེ་ནས་གྲངས་མེད་གཅིག་ཏུ་ཚོགས་བསགས་པས་ས་བཅུ་རྫོགས་པར་གསུངས་པ་འདིར་དོན་ལ་གནས་སོ།
ཚོགས་ཀྱི་ངོ་བོ་ནི་བསད་བསོད་ནམས་དང་ཡེ་ཤེས་ཏེ། ཕ་རོལ་དུ་ཕྱིན་པ་དྲུག།བསྡུ་བའི་དངོས་པོ་བཞི་དང་ལྡན་པ་ལ་འཇུག་སྟེ། རྒྱས་པར་གཞན་དུ་བལྟའོ། གསུམ་པ་སངས་རྒྱས་པའི་ཚུལ་ནི།
དེ་ཡང་བྲམ་ཟེའི་ཁྱེའུ་བླ་མ་ལས་རིམ་གྱིས་ཚེ་འཕོས་ནས་དགའ་ལྡན་དུ་ལྷའི་བུ་དམ་པ་ཏོག་དཀར་དུ་གྱུར་ཏེ། དགའ་ལྡན་གྱི་ལྷ་རྣམས་ལ་ཆོས་སྟོན་པ་ན། སྔོན་གྱི་དགེ་བའི་མཐུས། ལྷ་རྣམས་ཀྱི་རོལ་མོའི་སྒྲ་ལས་མར་མེ་མཛད་ཀྱི་ལུང་བསྟན་དགོངས་པར་མཛོད།
ཅེས་སོགས་ཀྱིས་བསྐུལ་བ་གསན་པས་ཛམ་འཛམ་བུའི་གླིང་དུ་གཟིགས་པ་རྣམ་པ་བཞིའམ་ལྔ་ལས། བཞི་ནི་རྒྱ་ཆེར་རོལ་པ་ལས། གནས་ཛམ་འཛམ་བུ་གླིང། དུས་ཚེ་ལོ་བརྒྱ་པ།
རིགས་རྒྱལ་རིགས། ཡུམ་སྒྱུ་མ་ལྷ་མཛེས་སམ། ལུང་ལྟར་ན། བཙུན་མོའི་འཁོར་དང་ལྔ་ལ་གཟིགས་ཏེ་གཤེགས་པར་བཞེད་པ་ན། མ་ཕམ་པ་ཉིད་ཀྱི་རྒྱལ་ཚབ་ཏུ་དབང་བསྐུར། དེ་ནས་མང་པོས་བཀུར་བའི་རྒྱལ་པོ་ནས་མི་རབས་ས་ཡ་གཅིག་

བདུན་ཁྲི། ཆིག་སྟོང་། ལྔ་བརྒྱ། ལྔ་བཅུ་འདས་པ་ན་ཤཱཀྱ་གཞུ་བརྟན་བྱུང། དེའི་བུ་སེང་གེ་འགྲམ་དང། སེང་གེ་སྒྲ་གཉིས། སེང་གེ་འགྲམ་གྱི་བུ་ཟས་གཙང། ཟས་དཀར། བྲེ་བོ་ཟས། བདུད་རྩི་ཟས་བཞི་དང།
བུ་མོ་གཙང་མ། དཀར་མོ། བྲེ་མོ། བདུད་རྩི་མོ་རྣམས་སོ། རྒྱལ་པོ་ཟས་གཙང་དང། ཡུམ་སྒྱུ་འཕྲུལ་ཆེན་མོ་གཉིས་ཀྱི་སྲས་སུ་ཇོ་བོ་རྗེའི་བཞེད་པ་ནི། ཤིང་ཕོ་བྱི་བའི་ལོ་དཔྱིད་ཟླ་ཐ་ཆུང་ས་གས་ཉ་བའི་ཚེས་བཅུ་ལྔའི་ཉིན།
ཁ་གཅིག་སྐར་མ་རྒྱལ་འཆར་བའི་དུས་སྦྱོར་རོ་ཞེས་གསུང་གསུངས་ལ། དེ་ཡང་གླང་པོ་ཆེའི་ཕྲུ་གུ་ཐལ་དཀར་མཆེ་བ་དྲུག་པ་གསེར་གྱི་དྲ་བས་བརྒྱན་པའི་གཟུགས་ཀྱིས་ཡུམ་གྱི་གློ་གཡས་ནས་ཞུགས་ཏེ་ལྷུམས་སུ་ཞུགས་པའི་མཛད་པ་དང།
དེ་ནས་ཟླ་བ་བཅུ་རྫོགས་པ། ཤིང་མོ་གླང་གི་ལོ་ལ་སྐུ་བལྟམས་པའི་མཛད་པ། དེ་ནས་ལོ་ཉི་ཤུ་རྩ་དགུའི་བར་དུ་ཁབ་ཏུ་བཞུགས་ནས་བཟོའི་གནས་ལ་མཁས་པའི་མཛད་པ།
བཙུན་མོའི་འཁོར་གྱིས་རོལ་བའི་མཛད་པ། ལོ་ཉི་ཤུ་རྩ་དགུ་པ་ཆུ་མོ་སྦྲུལ་གྱི་ལོ་ལ་ཁབ་ནས་ངེས་པར་འབྱུང་བའི་མཛད་པ་བསྟན་ཏེ། མཆོད་རྟེན་རྣམ་དག་གི་དྲུང་དུ་རབ་ཏུ་བྱུང་ནས། ཆུ་ཀླུང་ནཻ་རཉྫ་ནའི་འགྲམ་དུ་ལོ་དྲུག་ཏུ་དཀའ་བ་སྤྱད་པའི་མཛད་པ།
བྱང་ཆུབ་ཀྱི་སྙིང་པོ་རྡོ་རྗེ་གདན་དུ་གཤེགས་པའི་མཛད་པ་དང། ལོ་སུམ་བཅུ་རྩ་ལྔ་བཞེས་པ། ས་མོ་ཕག་གི་ལོ་དཔྱིད་ཟླ་ཐ་ཆུང་ས་ག་ཟླ་བའི་ཡར་ངོའི་ཚེས་བཅུ་བཅོོ་ལྔའི་སྲོད་ལ་ལྷའི་བུའི་བདུད་བཅོམ་པའི་མཛད་པ།
ཐོ་རངས་མངོན་བར་སངས་རྒྱས་པའི་མཛད་པའོ། དེ་ནས་དམ་པའི་ཆོས་ཀྱི་ཆེ་བ་དབྱུང་བའི་ཕྱིར། སངས་རྒྱས་སྟོང་པོ་ཐམས་ཅད་ལ་ཆོས་ཀྱི་འཁོར་ལོ་བསྐོར་བར་བསྐུལ་བ་པོ་མི་མཇེད་ཀྱི་བདག་པོ་ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་

ཕུལ་ནས་གསོལ་བ་བཏབ་ཀྱང། ཞག་བདུན་ཕྲག་བདུན་དུ་ཆོས་མ་གསུངས་པར། བདུན་ཕྲག་ཐ་མ་ལ་ཝཱ་རཱ་ཎཱ་སིར་དབྱར་ཟླ་འབྲིང་པོའི་ཆུ་སྟོད་ཟླ་བའི་ཡར་ངོའི་ཚེས་བཞི་ལ་ལྔ་སྡེ་བཟང་པོ་ལ་བདེན་བཞིའི་ཆོས་ཀྱི་འཁོར་ལོ་བསྐོར་བའི་མཛད་པ་བསྟན་ཏོ།
དེ་ནས་སྐུ་དངོས་ཀྱིས་གདུལ་བྱ་རྣམས་ལ་ཆོས་ཀྱི་འཁོར་ལོ་རིམ་གྱིས་བསྐོར་ནས་སྨིན་པར་མཛད་དེ། ཤིང་ཕོ་སྤྲེའུའི་ལོ་ལ་མྱ་ངན་ལས་འདའ་བའི་མཛད་པ་བསྟན་པར་བཞེད་དོ།
དེ་ཡང་སྟོན་པའི་འཁྲུངས་ལོ་སོགས་ལ་བཞེད་ཚུལ་མི་འདྲ་བ་ཅུང་ཡོད་ཀྱང། འདི་ཇོ་བོ་རྗེའི་བཞེད་པ་ལྟར་ཡིན་ལ། ཆོས་རྗེ་ས་སྐྱ་པ་ནི་མེ་མོ་ཡོས་ལ་ལྷུམས་སུ་ཞུགས། ས་ཕོ་འབྲུག་ལ་བལྟམས།
ཆུ་ཕོ་སྟག་ལ་སངས་རྒྱས། མེ་མོ་ཕག་ལ་གཤེགས་པར་བཞེད། དུས་འཁོར་ལས། མེ་ཕོ་རྟའི་ལོ་ལ་ལྷུམས་སུ་ཞུགས་པར་བཞེད་དོ། དེ་ཡང་ཀ་མ་ལ་ཤཱི་ལས། ཐུབ་པའི་མཛད་པ་བསམ་གྱིས་མི་ཁྱབ་ཀྱང། གཙོ་བོ་དང་གྲངས་ལ་དགའ་བ་རྗེས་སུ་གཟུང་བའི་ཕྱིར་མཛད་པ་བཅུ་གཉིས་སུ་བསྡུས།
ཤེས་ཞེས་གསུངས་པ་ལྟར་མཛད་པའི་གཙོ་བོ་རྣམས་ཡིན་ལ། དེ་དག་ལ་ཡང་འདྲེན་ཚུལ་མི་འདྲ་བ་འགའ་རེ་འདུག་ཀྱང་རྒྱུད་བླ་མ་ལས་གསུངས་པ་ལྟར་ཡིན་ནོ།
མཛད་པ་བཅུ་གཉིས་རྒྱས་པར་ནི་རྒྱ་ཆེར་རོལ་པ། མདོ་མངོན་བྱུང། འདུལ་བ་ལུང་རྣམས་ལས་འབྱུང་ཞིང། བོད་ཀྱིས་མཛད་པའི་ཆོས་འབྱུང་སོགས་རྒྱས་སྡུས་མང་དུ་སྣང་བ་རྣམས་ལས་ཤེས་ཤིང།
འདིར་མངས་མང་པས་མ་སྤྲོས་སོ། དེའི་བཀའ་ཇི་ལྟར་བསྡུས་པ་ལ་གཉིས། ཐེག་པ་ཐུན་མོང་བ་དང། ཐེག་ཆེན་ཐུ་མོང་མ་ཡིན་པའི་བསྡུས་ཚུལ་ལོ། དང་པོ་ལ། བཀའ་བསྡུ་རིམ་པ་གསུམ་ལས། དང་པོ་ནི། དུས་སྟོན་པ་མྱ་ངན་ལས་འདས་

པའི་ཕྱི་དེ་ལོ། གནས་རྒྱལ་པོའི་ཁབ་ནྱ་གྲོ་དྷའི་ཕུག་ཏུ། སྦྱིན་བདག་རྒྱལ་པོ་མ་སྐྱེས་སྒྲས་དགྲས་མཛད་ནས། ཚོགས་པ་དགྲ་བཅོམ་པ་ལྔ་བརྒྱས་དབྱར་གནས་མཛད་དེ། ཀུན་དགའ་བོས་མདོ་སྡེ། ཉེ་བ་འཁོར་གྱིས་འདུལ་བ།
འོད་སྲུངས་ཆེན་པོས་མངོན་པ་རྣམས་ བསྡུས་ཤིང། དགོས་པ་ལྷ་རྣམས་ཀྱིས་འཕྱ་བ་བསལ་བ་དང། བསྟན་པ་ཡུན་རིང་དུ་གནས་པའི་ཕྱིར་དུ་བཀའ་བསྡུ་དང་པོ་མཛད་དོ། གཉིས་པ་ནི། དུས་སྟོན་པ་མྱ་ངན་ལས་འདས་ནས་ལོ་བརྒྱ་དང་བཅུ་ན།
གནས་ཡངས་པ་ཅན་དུ། སྦྱིན་བདག་ཆོས་རྒྱལ་མྱ་ངན་མེད་ཀྱིས་མཛད་དེ། ཚོགས་པ་དགྲ་བཅོམ་པ་བདུན་བརྒྱ་འདུས་ཏེ། དགྲ་བཅོམ་པ་གྲགས་པ་དང། ཐམས་ཅད་འདོད་ལ་སོགས་པས་སྡེ་སྣོད་གསུམ་ཞལ་འདོན་དུ་མཛད་དེ།
དགོས་པ་རུང་བ་མ་ཡིན་པའི་གཞི་བཅུ་བསལ་བ་དང། བསྟན་པ་ཡུན་རིང་དུ་གནས་པའི་ཕྱིར་བཀའ་བསྡུ་གཉིས་པ་མཛད་དོ། བསྡུ་བ་གསུམ་པ། ལུང་ན་མེད་པས་མི་མཐུན་པ་མང་ཡང་ཡོངས་སུ་གྲགས་པ་ནི།
དུས་སྟོན་པ་གཤེགས་ནས་ལོ་སུམ་བརྒྱ་ན། གནས་ཁ་ཆེའི་ཡུལ་གྱི་དགོན་པ་ཀུན་པ་ན་ཞེས་པར། སྦྱིན་བདག་ཛ་ལནྡྷ་རའི་རྒྱལ་པོ་ཀ་ནི་ཀས་བྱས་སྟེ། ཚོགས་པ་དགྲ་བཅོམ་པ་ལྔ་བརྒྱ།
བ་སུ་མི་ཏྲ་ལ་སོགས་པའི་བྱང་ཆུབ་སེམས་དཔའ་ལྔ་བརྒྱ། སོ་སོ་སྐྱེ་བོའི་པཎྜི་ཏ་ཁྲི་དྲུག་སྟོང་འདུས་ནས། སྡུད་པ་པོ་པུརྞ་ཀ་ལ་སོགས་པས་སྡེ་སྣོད་གསུམ་ཞལ་འདོན་དུ་མཛད་དེ། དགོས་པ་སྡེ་པ་བཅུ་བཅོ་བརྒྱད་པོ་ཐམས་ཅད་ཀྱི་གྲུབ་མཐའ་ལ་བརྟེན་ནས་རྣམ་གྲོལ་གྱི་འབྲས་བུ་ཐོབ་པར།
རྒྱལ་པོ་ཀྲི་ཀྲིའི་རྨི་ལྟས་ལུང་བསྟན་པའི་མདོ་ལ་བརྟེན་ནས་སྒྲུབ་པ་དང། བསྟན་པ་ཡུན་རིང་དུ་གནས་པའི་ཆེད་དུ་བཀའ་བསྡུ་གསུམ་པ་མཛད་དོ།
དེ་ཡང་སངས་རྒྱས་འོད་སྲུངས་ཛམ་འཛམ་བུའིི་གླིང་ན་བཞུགས་པའི་ཚེ། རྒྱལ་པོ་ཀྲི་ཀྲིའི་རྨི་ལམ་དུ་རས་ཡུག་གཅིག་སྐྱེས་བུ་སྟོབས་དང་ལྡན་པས་བཅུ་བཅོ་བརྒྱད་དུ་

བྱས་ཏེ། ཐམས་ཅད་ཀྱང་ཁ་ཚར་མ་ཉམས་པ་རེ་རེེར་གྱུར་པ་རྨིས་པས། འོད་སྲུངས་ཀྱིས་མ་འོངས་པའི་དུས་སུ་ཤཱཀྱ་ཐུབ་པའི་བསྟན་པ་ལ་ཉན་ཐོས་སྡེ་པ་བཅུ་བཅོ་བརྒྱད་དུ་འགྱུར་བ་ནི། རས་ཡུག་གཅིག་དུམ་བུ་བཅུ་བཅོ་བརྒྱད་དུ་གྱུར་པའོ།
ཐམས་ཅད་ཀྱང་ཁ་ཚར་མ་ཉམས་པ་ནི་སྡེ་པ་དེ་དག་རེ་རེའི་གྲུབ་མཐའ་ལ་བརྟེན་ནས་ཀྱང་རྣམ་གྲོལ་གྱི་འབྲས་བུ་ཐོབ་པར་ནུས་པའོ། ཞེས་མདོ་ལས་བཤད་དོ། འདི་དག་གི་ཁྱད་པར་ལ་རྩ་བའི་སྡེ་བཞི་ནི།
ཕལ་ཆེན་པ། ཐམས་ཅད་ཡོད་པར་སྨྲ་བ། གནས་བརྟན་པ། མང་པོས་བཀུར་བ་རྣམས་ལེགས་སྦྱར་གྱི་སྐད་དང། རང་བཞིན་གྱི་སྐད་དང།་ཟུར་ཆག་གི་སྐད་དང། པི་ཤ་ཙིའི་སྐད་དུ་སོ་སོར་གནས་པ་ཡིན་ནོ།
དེ་ལས་གྱེས་པ་བཅུ་བཅོ་བརྒྱད་ནི་དུལ་བའི་ལྷས། ཤར་དང་ནུབ་དང་གངས་རི་དང། འཇིག་རྟེན་འདས་པར་སྨྲ་བ་དང། རྟག་པར་སྨྲ་བའི་སྡེ་པ་རྣམས། ལྔ་ཚན་དགེ་འདུན་ཕལ་ཆེན་པ། གཞི་ཀུན་པ་དང་འོད་སྲུངས་སྟེ།
ས་སྲུངས་སྡེ་དང་ཆོས་སྲུངས་སྡེ། མང་ཐོོས་གོས་དམར་སློབ་མ་དང། རྣམ་པར་ཕྱེ་སྟེ་སྨྲ་བའི་སྡེ། ཐམས་ཅད་ཡོད་པར་སྨྲ་བ་ཡིན། རྒྱལ་བྱེད་ཚལ་གནས་འཇིགས་མེད་གནས། གཙུག་ལག་ཁང་ཆེན་གནས་བརྟན་པ།
ས་སྒྲོགས་རིས་དང་བསྲུང་བ་པ། གནས་མ་བུ་ཡི་སྡེ་རྣམས་ནི། ཀུན་གྱི་བཀུར་བ་རྣམས་ལ་གསུམ། ཡུན་དོན་སློབ་དཔོན་བྱེ་བྲག་གིས། ཐ་དད་རྣམ་པ་བཅུ་བཅོ་བརྒྱད་འགྱུར། ཞེས་གསུངས་པའི་དོན།
ཕལ་ཆེན་པ་ལ། ཤར་དུ་གནས་པ། ནུབ་ཏུ་གནས་པ། གངས་རིར་གནས་པ། གསུམ་ནི་ཡུལ་གྱིས་ཕྱེ་བ་ཡིན་ལ། འཇིག་རྟེན་འདས་པར་སྨྲ་བ། རྟག་པར་སྨྲ་བ། གཉིས་ནི་དོན་གྱིས་ཕྱེ་བའི་སྡེ་པ་སྟེ་ལྔའོ།
ཐམས་ཅད་ཡོད་པར་སྨྲ་བའི་སྡེ་པ་ལ་

གཞི་ ཀུན་ཡོད་པར་སྨྲ་བའི་སྡེ་དང། འོད་སྲུངས་ཀྱི་སྡེ་དང། ས་སྲུངས་སྡེ་དང། ཆོས་སྲུངས་ཀྱི་སྡེ་དང། མང་དུ་ཐོས་པའི་སྡེ་དང། གོས་དམར་ཅན་གྱི་སྡེ་དང། རྣམ་པར་ཕྱེ་སྟེ་སྨྲ་བའི་སྡེ་རྣམས་ནི་སློབ་དཔོན་གྱིས་ཕྱེ་ཞིང།
འཕགས་པ་གནས་བརྟན་པ་ལ། རྒྱལ་བྱེད་ཚལ་དུ་གནས་པ། འཇིགས་མེད་དུ་གནས་པ། གཙུག་ལག་ཁང་དུ་གནས་པ་གསུམ་སྟེ། གནས་ཀྱི་སྒོ་ནས་དབྱེ་བ་གསུམ་མོ། མང་པོས་བཀུར་བ་ལ། ས་སྒྲོགས་རིས་དང།
བསྲུང་བ་པ་དང། གནས་མ་བུ་པའི་སྡེ་པ་སྟེ་དོན་གྱི་སྒོ་ནས་ཕྱེ་བ་གསུམ་མོ། གཉིས་པ་ཐེག་ཆེན་ཐུན་མོང་མ་ཡིན་པའི་བསྡུས་ཚུལ་ནི། རྒྱལ་པོའི་ཁབ་ཀྱི་ལྷོ་ཕྱོགས། བི་ས་ལ་སམ་བྷ་བ་ཞེས་པའི་རི་ལ།
རྒྱལ་སྲས་འབུམ་ཕྲག་བཅུ་འདུས་ཏེ། འཇམ་དཔལ་གྱིས་མངོན་པ། བྱམས་པས་འདུལ་བ། ཕྱག་ན་རྡོ་རྗེས་མདོ་སྡེ་བསྡུས་ཤེས་ཞེས་གྲགས་ཟེར། རྟོག་གེ་འབར་བ་ལས་ཀྱང། ཐེག་པ་ཆེན་པོ་སངས་རྒྱས་ཀྱི་གསུང་ཡིན་ཏེ།
རྩ་བའི་བསྡུད་པར་བྱེད་པ་པོ་ཀུན་དུ་བཟང་པོ་དང། འཇམ་དཔལ་དང། གསང་བའི་བདག་པོ་དང། བྱམས་པ་ལ་སོགས་པ་རྣམས་ཀྱིས་བསྡུས་པའི་ཕྱིར་རོ། བདག་ཅག་གི་རྩ་བའི་བསྡུད་པར་བྱེད་པ་པོ་ཉན་ཐོས་ནི་མ་ཡིན་ཏེ།
ཐེག་པ་ཆེན་པོའི་གསུང་ནི་དེ་དག་གི་ཡུལ་མ་ཡིན་པའི་ཕྱིར་ཞེས་སོ། ཐེག་པ་ཆེན་པོ་གསང་སྔགས་ཀྱི་བསྡུད་པ་པོ་ནི། རྒྱུད་རང་རང་གི་ཞུ་བ་པོས་བསྡུས་པ་ཡང་ཡོད་ལ། ཕལ་ཆེར་ཕྱག་ན་རྡོ་རྗེས་བསྡུས་པ་ཉིད་དོ།
དེ་ཐམས་ཅད་ཀྱང་དུས་ཀྱིས་དབྱེ་ན་འཁོར་ལོ་རིམ་པ་གསུམ་མམ་བཞི། རྗོད་བྱེད་ཀྱིས་དབྱེ་ན་གསུང་རབ་ཡན་ལག་བཅུ་གཉིས་སམ་སྡེ་སྣོད་གསུམ། བརྗོད་བྱ་བསླབ་པ་རིན་པོ་ཆེ་གསུམ་དུ་བསྟན་པའི་ཆོས་ཐམས་ཅད་འདུས་པར་གསུངས་ལ།
གསང་སྔགས་ནི་ཤཱནྟི་པས། ཟམ་མོའི་དོན་བསྡུས་ཏེ་སྟོན་པའི་ཕྱིར་མདོ་སྡེའོ་ཞེས་དང། དཔུང་

བཟང་ལས། གསང་སྔགས་མདོ་སྡེའི་ཚུལ་དུ་བཤད་ཀྱིས་ཉོན། ཞེས་མདོ་སྡེའི་སྡེ་སྣོད་དུ་གསུངས་ལ། ཨ་བྷ་ཡས། སྡེ་སྣོད་གསུམ་ཀའི་དོན་ཆ་ལྡན་དུ་སྟོན་པས་གསུམ་ཀའི་ཆར་གཏོགས་པར་བཞེད་དོ། དེ་ལྟ་བུའི་ལུང་སྡེ་སྣོད་གསུམ་འཆད་ཉན་གྱིས་གཏན་ལ་འབེབས་ཤིང།
བསླབ་པ་རིན་པོ་ཆེ་གསུམ་སྒྲུབ་པ་ཉམས་ལེན་གྱིས་རྒྱུད་སྨིན་པར་མཛད་པ་དེ་ལ་བསྟན་པ་འཛིན་པའི་གང་ཟག་ཅེས་བྱ་ཞིང། དེ་ཇི་སྲིད་གནས་ཀྱི་བར་བསྟན་པ་གནས་པ་ཞེས་བྱའོ།
བསྟན་པའི་གཏད་ལུགས་ཀྱང། ཐུབ་པའི་དབང་པོ་འོད་སྲུངས་ཀུན་དགའ་བོ། ཤ་ནའི་གོས་ཅན་ཉེར་སྦས་དྷི་དྷི་ཀ། ནག་པོ་ལེགས་མཐོང་བློས་མི་འབེབས་ལ་སོགས། ཤེས་ཞེས་པ་ལྟར་བྱོན་ནོ།
འདི་ལུང་ཕྲན་ཚེགས་ལས་གསུངས་པ། ཉན་ཐོས་པའི་ལུང་ཡིན་ཀྱང་དོན་ལ་མི་འགལ་ཏེ། བསྟན་པའི་རྩ་བ་སོ་སོ་ཐར་པ་ཡིན་པས་སོ། དེ་ནས་བསྟན་པ་འཕགས་པ་ཀླུ་སྒྲུབ་ལ་གཏད་པར་བཞེད་དོ། གསུམ་པ་བསྟན་འཛིན་ཤིང་རྟའི་སྲོལ་འབྱེད་བྱོན་པའི་ཚུལ་ལ་གསུམ།
ཟབ་མོ་ལྟ་བའི་བརྒྱུད་པ་ཀླུ་སྒྲུབ་ཡབ་སྲས་བྱོན་ཚུལ་རྒྱ་ཆེན་སྤྱོད་པའི་བརྒྱུད་པ་ཐོགས་མེད་སྐུ་མཆེད་བྱོན་ཚུལ། ཉམས་ལེན་བྱིན་རླབས་ཀྱི་བརྒྱུད་པ་བྱོན་ཚུལ་ལོ།
དང་པོ་ནི་བདག་ཉིད་ཆེན་པོ་འཕགས་པ་ཀླུ་སྒྲུབ་འདི་སྔོན་བསྐལ་པ་དཔག་ཏུ་མེད་ཅིང་ཆེས་ཡངས་པའི་སྔ་རོལ་དུ་དེ་བཞིན་གཤེགས་པ་སྒྲ་གཅན་ཟིན་ལས་དང་པོར་ཐུགས་བསྐྱེད་པར་མཛད་ཅིང།
དེ་བཞིན་གཤེགས་པ་མར་མེ་མཛད་ཀྱིས་ཀྱང་ལུང་བསྟན་པར་མདོ་ལས་གསུངས་ལ། ཐུབ་པའི་དབང་པོ་འདིས་ལུང་བསྟན་པ་ནི་ལང་ཀར་གཤེགས་པ་ལས། སོ་སོ་རང་རིག་ཐེག་པ་ནི།

རྟོག་གེ་པ་ཡི་སྤྱོད་ཡུལ་མིན། མགོན་པོ་འདས་པའི་འོག་ཏུ་ནི། འཛིན་པར་སུ་འགྱུར་བཤད་དུ་གསོལ། བདེ་གཤེགས་མྱ་ངན་འདས་པའི་འོག ཚུལ་རྣམས་འཛིན་པར་འགྱུར་བ་དེ། དུས་དག་འདས་ནས་འབྱུང་བ་ནི། བློ་གྲོས་ཆེན་པོ་ཁྱེད་ཤེས་བྱོས།
ལྷོ་ཕྱོགས་བེ་ཏའི་ཡུལ་དུ་ནི། དགེ་སློང་དཔལ་ལྡན་ཆེར་གྲགས་པ། དེ་མིང་ཀླུ་ཞེས་བོད་པ་སྟེ། ཡོད་དང་མེད་པའི་ཕྱོགས་འཇིག་པ། ང་ཡི་ཐེག་པ་འཇིག་རྟེན་དུ། བླ་མེད་ཐེག་ཆེན་རབ་བཤད་ནས།
རབ་ཏུ་དགའ་བའི་ས་བསྒྲུབས་ཏེ། བདེ་བ་ཅན་དུ་དེ་འགྲོ་བོ། ཞེས་དང། སྤྲིན་ཆེན་པོ་ལས། ཀུན་དགའ་བོ་ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་པ་བ་འདི་ནི།
ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན། ཀླུ་ཞེས་བྱ་བའི་དགེ་སློང་དུ་གྱུར་ནས། ངའི་བསྟན་པ་རྒྱས་པར་རབ་ཏུ་བསྟན་ཏེ། མཐར་གྱིས་རབ་ཏུ་དང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ།
ཞེས་དང། འཇམ་དཔལ་རྩ་རྒྱུད་སོགས་མདོ་རྒྱུད་དུ་མ་ནས་ལུང་བསྟན་པའི་བདག་ཉིད་ཆེན་པོ་ཀླུ་སྒྲུབ་དེ་ཉིད་སྟོན་པ་མྱ་ངན་ལས་འདས་ནས་ལོ་བཞི་བརྒྱ་ན་ལྷོ་ཕྱོགས་བེ་ཏའི་ཡུལ་དུ་བྲམ་ཟེ་རིགས་ཕུན་སུམ་ཚོགས་པ་ཞིག་བུ་མེད་པ་ལ།
རྨི་ལམ་དུ་བྲམ་ཟེ་བརྒྱ་ལ་ཆོས་སྟོན་དྲངས་ན་བུ་རྙེད་ཆེས་ལུང་བསྟན་ནོ། དེ་ལྟར་བྱས་ནས་གསོལ་བ་བཏབ་པས།
ཟླ་བ་དགུ་ན་ཁྱེའུ་ཞིག་བཙས་ཏེ། མཚན་མཁན་ལ་བསྟན་པས། མཚན་བཟང་མོད་ཀྱི་འོན་ཀྱང་ཞག་བདུན་གྱི་ཚེ་ལས་མེད་ཟེར། དེ་ལ་ཅི་ཕན་དྲིས་པས། བྲམ་ཟེ་བརྒྱ་ལ་ཆོས་སྟོན་དྲངས་ན་ཟླ་བ་བདུན་

དང། དགེ་སློང་བརྒྱ་ལ་ཆོས་སྟོན་དྲངས་ན་ལོ་བདུན་ཐུབ། དེ་ལས་ཐབས་མེད་ཟེར། དེ་ལྟར་བྱས་ཏེ་ལོ་བདུན་དུ་ཉེ་བ་ན། བུའི་རོ་མཐོང་བ་ཕ་མས་མ་བཟོད་དེ། གཡོག་དང་བཅས་པ་འཁྱམ་དུ་བཏང་ཏེ། རིམ་གྱིས་སོང་ནས་ཁ་སརྤ་ཎིའི་ཞལ་བལྟས།
རིམ་གྱིས་ན་ལེནྡྲའི་སྒོ་དྲུང་དུ་སོང་སྟེ། སྙན་ངགས་ཀྱི་རིག་བྱེད་བསྒྲགས་པ། དེ་བྲམ་ཟེ་སྒྲ་གཅན་འཛིན་བཞུགས་པས་གསན་ནས། ནང་དུ་ཁྲིད་དེ་ཇི་ལྟར་གྱུར་པའི་རྒྱུན་རིམ་ཞུས་པས།
རབ་ཏུ་བྱུང་ན་ཐབས་ཡོད་གསུང་སྟེགསུངས་ཏེ་རབ་ཏུ་བྱུང་བར་ཁས་བླངས་ནས་ཚེ་དཔག་མེད་འཆི་བདག་འཇོམས་པའི་དཀྱིལ་འཁོར་དུ་དབང་བསྐུར་ཏེ་གཟུངས་འདོན་དུ་བཅུག། ཁྱད་པར་ལོ་བདུན་ལོན་པའི་ནུབ་མོ་མཚན་ཐོག་ཐག་བཏོན་པས་འཆི་བདག་གི་འཇིགས་པ་ལས་གྲོལ།
དེ་ནས་ལོ་བརྒྱད་ལོན་པ་དང། བྲམ་ཟེ་ཆེན་པོ་དེ་ཉིད་ལ་རབ་ཏུ་བྱུང་ནས་རིག་པའི་གནས་རྣམས་དང། ཐེག་པ་ཆེ་ཆུང་ཐམས་ཅད་ལ་མཁས་པར་སྦྱངས་སོ།
ཕྱིས་ཕ་མ་དང་མཇལ་བས་དགའ་བར་གྱུར། དེ་ནས་བྲམ་ཟེ་ཆེན་པོ་དེ་ཉིད་ལ་དཔལ་གསང་བ་འདུས་པ་ལ་སོགས་པའི་གསང་སྔགས་ཀྱི་ཆོས་ཞུས་པས། དེས་ཀྱང་དཀྱིལ་འཁོར་དུ་དབང་བསྐུར། རྒྱུད་བཤད།
ཞལ་ནས་སྙན་དུ་བརྒྱུད་པའི་གདམས་པ་དང་རྗེས་སུ་བསྟན་པ་མ་ལུས་པ་གནང་ངོ། དེ་ཉིད་མཁན་པོ་ཞུས་ཏེ་བསྙེན་པར་རྫོགས་པ་མཛད། མཚན་དགེ་སློང་དཔལ་ལྡན་ཞེས་གྲགས། དེའི་ཚེ་མཁན་པོས་ལོ་བཅུ་གཉིས་མུ་གེ་འོང་བས།
གཙུག་ལག་ཁང་ཉམ་དམས་པར་གཟིགས་ནས། དགེ་འདུན་གྱི་ཞལ་ཏ་བར་དགེ་སློང་དཔལ་ལྡན་བསྐོས་ཏེ་མཁན་པོ་དཔལ་ལྡན་གྱི་རི་ལ་སྤྱོད་པ་ལ་གཤེགས་པའི་མཚན་བྲམ་ཟེ་ཆེན་པོ་ས་ར་ཧ་ཞེས་གྲགས་སོ།

དེར་སློབ་དཔོན་གྱི་ཐུགས་དགོངས་ལ་གསེར་འགྱུར་གྱི་རྩི་བྱས་ནས་དཀོན་མཆོག་དང་དགེ་འདུན་གྱི་ཞབས་ཏོག་བྱའོ་སྙམ་དུ་དགོངས་ཏེ། སློབ་དཔོན་བྷ་ལི་པ་ཞེས་བྱ་བ་ལ་གསེར་འགྱུར་གྱི་གདམས་ངག་ཞུས། གླིང་བར་ནས་གསེར་འགྱུར་གྱི་རྫས་རྣམས་བླངས་ནས་གསེར་འགྱུར་བྱས་པས་མ་གྲུབ་པ་དང།
ཆང་འཚོང་མ་ཞིག་གི་སྐྱ་བ་གསེར་དུ་འདུག་པ་མཐོང་ནས། དེ་ལ་ཞུས་པས་གསེར་འགྱུར་གྲུབ་སྟེ་ཟངས་རྣམས་གསེར་དུ་བསྒྱུར།
མུ་གེ་མ་བྱུང་བའི་ས་ནས་འབྲུ་མང་པོ་དྲངས་ཏེེ་དགེ་འདུན་གྱི་གདུགས་ཚོད་སྦྱར། དེའི་ཚེ་ཡུལ་ཕྱོགས་ཀྱི་མི་སྟོབས་མེད་རྣམས་ཤི། སྟོབས་ཆེན་རྣམས་ཡུལ་གཞན་དུ་དེངས་ཏེ་ཡུལ་སྟོངས་པར་གྱུར་པ་པཎྜི་ཏ་རྣམས་ཀྱིས་རིག་ནས་ཁྱེད་ཀྱིས་དགེ་འདུན་ལ་མ་ཞུས་པར་གསེར་འགྱུར་བྱས།
དགེ་འདུན་ལོག་འཚོ་ལ་བཀོད་འདུག་པས་གནས་ནས་ཕྱུང་ལ་གཙུག་ལག་ཁང་དང། མཆོད་རྟེན་བྱེ་བ་གྱིས་ཤིག་ཅེས་བསྒོའོ།
དེའི་ཚེ་དགེ་སློང་བདེ་བྱེད་ཅེས་བྱ་བས་རིགས་པའི་རྒྱན་ཞེས་པའི་གཞུང་འབུམ་ཕྲག་བཅུ་གཉིས་པ་བྱས་ནས་ཐམས་ཅད་སུན་འབྱིན་པ་ལ། དེའི་གཉེན་པོར་ཆོས་སྡེ་སྣོད་མང་པོ་གསུངས་ནས། ལྟ་བ་ལོག་པ་རྣམས་སུན་ཕྱུང་ངོ།
དེར་བྱིས་པ་གཉིས་ཆོས་ཉན་དུ་འོངས་པའི་ཚེ་དྲི་ཞིམ་པོས་འཁོར་ཀུན་དུ་ཁྱབ་པར་གྱུར་ཅིང། སོང་བ་ན་དྲི་མེད་པར་གྱུར་པ་དང། དེ་གཉིས་ལ་རྒྱུ་མཚན་དྲིས་པས། ངེད་ཀླུའི་རྒྱལ་པོ་འཇོག་པོའི་བུ་ཡིན།
མི་ཡུལ་དུ་འགྲོ་བ་ལ་ཙན་དན་གོར་ཤིཀྴའི་བསྲུང་བ་བྱས་པ་ཡིན་ཟེར་རོ། དེར་ཙན་དན་དེ་ལ་སྒྲོལ་མའི་སྐུ་ཅིག་བཞེངས་ན་ཕན་ཡོན་ཆེ་བར་དགོངས་ནས། ཙན་དན་དེ་བླང་དུ་ཡོད་དམ་བྱས་པས།

ཡབ་ལ་དྲིའི་ཟེར་ནས་དྲིས་པས། སློབ་དཔོན་ཀླུའི་ཡུལ་དུ་བྱོན་ན་འབུལ་ཟེར་བས། ཞལ་གྱིས་བཞེས་ནས་ཀླུའི་ཡུལ་དུ་བྱོན། ཀླུའི་ཁབ་སྒོ་ན་བཞུགས་པ་དང། ཀླུའི་རྒྱལ་པོ་ན་རེ། དུག་གིས་མི་ཚུགས་ན་ནང་དུ་བྱོན་ཟེར་བས་བྱོན།
ཀླུའི་རྒྱལ་པོ་འཁོར་དང་བཅས་པ་ལ་ཆོས་བསྟན། བསོད་སྙོམས་བཞེས་སོ། དེའི་ཚེ་ཀླུ་རྣམས་ཀྱིས་བཞུགས་པར་ཞུས་པས་ང་མཆོད་རྟེན་བྱེ་བ་བཞེངས་པའི་འདམ་ཚོལ་བ་དང། འབུམ་གདན་འདྲེན་དུ་འོངས་ཀྱི་བསྡད་མི་ཁོམ།
ཕྱིས་འོང་བ་སྲིད་གསུངས་ཏེ། འདམ་མང་པོ་དང། འབུམ་དང། ཡི་གེ་ཉུང་ངུ་ཡང་གདན་དྲངས་ཏེ། འབུམ་གྱི་ཞབས་ནས་བག་ཙམ་ཀླུས་མ་བསྐུར་ཞེས་གྲག་གོ་གྲགས་སོ། དེ་ནས་འདམ་དེས་འཛམ་བུའི་གླིང་དུ་མཆོད་རྟེན་བྱེ་བ་ལ་སོགས་པ་བཞེངས།
ཀླུ་རྣམས་ཀྱིས་གྲོགས་བྱས་ཏེ་ཕལ་ཆེར་གྲུབ་ལ། འགའ་ཞིག་ཀླུའི་ཡུལ་དུ་མི་འགྲོ་བའི་ཕྱིར་མ་བྱས་ཏེ། དེ་ནས་ཀླུ་སྒྲུབ་ཅེས་མཚན་དུ་གྲགས་སོ།
ནཱ་གཱསྗུ་ནའི་ནཱ་ག་ནི་ཀླུ་སྟེ། ཆོས་དབྱིངས་སུ་སྐྱེས་པ་རྟག་ཆད་གཉིས་ཀྱི་མཐའ་ལ་མི་གནས་པ། གསུང་རབ་རིན་པོ་ཆེའི་བང་མཛོད་ལ་མངའ་བརྙེས་པ། སྲེག་ཅིང་གསལ་བའི་ལྟ་བ་དང་ལྡན་པས་ཀླུའོ།
ཨསྗུ་ན་ནི། སྲིད་སྒྲུབ་སྟེ། ཆོས་ཀྱིས་རྒྱལ་སྲིད་སྐྱོང་བ་དང། ཉོན་མོངས་པའི་དགྲ་ཚོགས་འདུལ་བས་སྲིད་སྒྲུབ་སྟེ། ཀླུ་སྒྲུབ་བོ། ཚིག་གསལ་དུ། གང་ཞིག་མཐའ་གཉིས་གནས་ལ་གནས་གསལ་ཞིང།
རྫོགས་སངས་རྒྱས་བློ་རྒྱ་མཚོ་སྐྱེ་བ་བརྙེས། དམ་ཆོས་མཛོད་གྱི་ཟབ་མོ་ཉིད་ཇི་ལྟར། རྗེས་སུ་རྟོགས་བཞིན་ཐུགས་རྗེས་སྟོན་པར་མཛད། གང་གི་ལྟ་བའི་མེ་དག་གིས། ད་དུང་ཕས་རྒོལ་གཞུང་ལུགས་ཀྱི།
བུད་ཤིང་དང་ནི་འཇིག་རྟེན་གྱི། ཡིད་ཀྱི་

མུན་རྣམས་འཇོམས་པར་མཛད། གང་གིས་གཉིས་མེད་ཡེ་ཤེས་གསུང་མདའི་ཚོགས། ལྷ་དང་བཅས་པའི་གདུལ་བྱའི་འཇིག་རྟེན་ལ། ཁམས་གསུམ་དག་ཏུ་རྒྱལ་ཐེེབས་ལེགས་མཛད་པས། སྲིད་པའི་དགྲ་སྡེ་མ་ལུས་འཇོམས་མཛད་པ།
ཀླུ་སྒྲུབ་དེ་ལ་ཕྱག་འཚལ་ནས་ནི་དེའི། ཞེས་གསུངས་སོ། དེ་ནས་ལི་ཁ་ར་ཤིང་འཕེལ་དུ་ཡང་གསེར་འགྱུར་བྱས་ཏེ་སྦྱིན་པ་རྒྱ་ཆེན་པོ་མཛད། དེའི་ཚེ་བྲམ་ཟེ་རྒན་རྒོན་གཉིས་ལ་གསེར་མང་པོ་གནང་བས་དད་དེ།
རྒན་པོས་ཉེ་གནས་བྱས། ཆོས་བསྟན་པས། སློབ་དཔོན་ཀླུའི་བྱང་ཆུབ་ཅེས་མཆོག་བརྙེས་པར་གྱུར་ཏོ། དེ་ནས་ཤར་ཕྱོགས་ཊ་ཝེ་ས་དང། ཡུལ་ར་དྷར་ཡང་བྱོན་ནས། ལྷ་ཁང་མང་པོ་བཞེངས། དེ་ནས་སེང་ལྡེང་གི་ནགས་དྲི་ལྷན་གྱི་འདབས་སུ་བྱོན་ནས།
དྲིལ་བུ་ལྟ་བུའི་བྲག་གསེར་དུ་བསྒྱུར་བར་བརྩམ་རྩོམ་ཚེ་མ་ཧེ་འཚོ་བའི་བྱིས་པ་གཅིག་ནགས་ཀྱི་ནང་དུ་ཕྱིན་པ་ན། དེ་ན་རྒན་མོ་གཅིག་སྣང་བ་ན་རེ། ཁྱོད་ཀྱིས་བཙུན་པ་མ་ཀི་ཚོའི་ནང་ན་ཀླུ་སྒྲུབ་བྱ་བ་ཡོད་ཀྱི་དེ་ལ་ཁྱོད་རང་གི་མ་རྒན་མོ་ན་རེ་རེ་ཤིག་འདིར་ཤོག་གྱིས་གིས་དང་ཟེར།
ཕྱིན་པས་གང་ཡིན་ངོ་མ་ཤེས། སླར་ལོག་འོངས་པས་ཏ་ལའི་ལོ་མ་གཟུང་ནས་ཁ་ཏ་བྱེད་པ་དེ་ཡིན།
ཆོས་གོས་ཀྱི་རྒྱབ་ན་ཡི་གེ་ཨ་གཅིག་ཀྱང་ཡོད་གསུང་གསུངས་། དེར་དེ་ལ་དེ་སྐད་བྱས་པས། ཀླུ་སྒྲུབ་ཀྱིས་བྱོན་པའི་ཚེ། དེ་སྒྲོལ་མ་ལྷ་ལྔར་ཞལ་གཟིགས། དེའི་ཞལ་ནས།
ཁྱོད་ཀྱིས་གསེར་འགྱུར་གྱིས་སེམས་ཅན་གྱི་དོན་བྱས་པ་ཡང་བཟང་སྟེ། དེ་བས་ཀྱང་མཆོག་བསྒྲུབས་ན་སེམས་ཅན་གྱི་དོན་ཆེན་པོ་དེ་ལས་འབྱུང་བས། དཔལ་གྱི་རི་ལ་སྒྲུབ་པ་གྱིས་ཤིག་གསུང་གསུངས་སྟེ་མི་སྣང་བར་གྱུར།
དེར་དེའི་སྒྲུབ་ཐབས་ཀྱང་མཛད་དོ། དེ་ནས་སྒྲ་མི་སྙན་དུ་གཤེགས་

པའི་ལམ་དུ་གྲོང་ཁྱེར་ས་ལ་མ་ན་ན་བྱིས་པ་ར་ཛི་ཏ་ཀའི་ལག་བྲིས་ལས་རྒྱལ་པོར་ལུང་བསྟན་ཏེ། སྒྲ་མི་སྙན་དུ་བྱོན། ན་བཟའ་ཤིང་ལ་བཀལ་ནས་ཁྲུས་མཛད་པས། གོས་དེ་གཞན་གྱིས་ཁྱེར་བ་ལ་ངའི་ཡིན་བྱས་པས་ང་བདག་ཅན་ཟེར་ནས་གཏད་སྐད།
དེར་སྒྲ་མི་སྙན་པའི་དོན་བྱས་ཏེ་བྱོན། དཔལ་གྱི་རི་ལ་གཤེགས་པར་དགོངས་ནས། བྲམ་ཟེ་ཆེན་པོའི་དྲུང་དུ་ཕྱག་རྟེན་ལ་བདུད་རྩི་བུམ་པ་གང་ཁྱེར་ནས་བྱོན་པའི་ལམ་དུ་སྔར་ལུང་བསྟན་པའི་བྱིས་པ་དེ་རྒྱལ་པོ་བདེ་སྤྱོད་བཟང་པོ་ཞེས་པར་གྱུར་ཏེ།
དེས་བདག་གི་མཆོད་གནས་སུ་མ་མཐའང་ལོ་གསུམ་བཞུགས་པར་ཞུ་ཟེར་ནས་གཏོང་དུ་མ་ཉན་ཏེ། ལོ་གསུམ་བཞུགས་ནས་རྒྱལ་པོ་ཡབ་ཡུམ་གྱི་དོན་མཛད།
དེ་ནས་དཔལ་གྱི་རི་ལ་བྱོན། བྲམ་ཟེ་ཆེན་པོ་ལ་བདུད་རྩིའི་བུམ་པ་ཕུལ་བས། ཁྱེད་བདུད་རྩི་ལ་དགའ་ན་ངས་རྒྱ་མཚོ་འདི་ཡང་བདུད་རྩིར་བསྒྱུར་པར་བྱའོ་གསུང་གསུངས་ནས། སྐད་ཅིག་གིས་རྒྱ་མཚོ་ཡོང་ཡོངས་བདུད་རྩིར་བྱས་སོ།
དེ་ནས་སློབ་དཔོན་ཡབ་སྲས་དཔལ་གྱི་རི་ལ་སྒྲུབ་པ་མཛད་པས། སློབ་དཔོན་གྱིས་བདེན་པ་མངོན་སུམ་དུ་གཟིགས། ཚད་མའི་སྐྱེས་བུར་གྱུར་ནས། ཛམ་འཛམ་བུའི་གླིང་དུ་སེང་གེའི་སྒྲ་ལན་གསུམ་དུ་བསྒྲགས་ཏེ།
ཟབ་པ་ལྟ་བའི་གཞུང། རྒྱ་ཆེ་བ་སྤྱོད་པའི་གཞུང། ཉམས་སུ་ལེན་པ་མང་ངག་གི་གཞུང་དང་གསུམ་མཛད། ཟབ་པ་ལྟ་བའི་གཞུང་ལ། མཐའ་བྲལ་གྱི་ལྟ་བ་གཙོ་བོར་རིགས་པས་གཏན་ལ་འབེབས་པ་རྩ་བ་ཤེས་རབ་ལ་སོགས་པ་རིགས་པའི་ཚོགས་དྲུག།
ལུང་དང་དོན་སྟོན་པར་བྱེད་པ་སྐུ་གསུམ་ལ་བསྟོད་པ་ལ་སོགས་པ་བསྟོད་པའི་ཚོགས། ལུང་རིགས་ཆ་མཉམ་གྱིས་གཏན་ལ་འབེབས་པ་རིན་ཆེན་ཕྲེང་བ་ལ་སོགས་པ་གཏམ་གྱི་ཚོགས་མཛད་དོ།
རྒྱ་ཆེ་བ་སྤྱོད་པའི་གཞུང་ལ། བྱང་ཆུབ་སེམས་དཔའི་སྤྱོད་པ་ལུང་གི་སྒོ་ནས་སྟོན་པ་མདོ་ཀུན་ལས་བཏུས་པ་སོགས་དང།

རིགས་པའི་སྒོ་ནས་སྟོན་པ་ཐེག་ཆེན་བློ་སྦྱོང་སོགས་དང། གཞན་ཡང་བཤེས་པའི་སྤྲིང་ཡིག་དང། ཤེས་རབ་བརྒྱ་པ་སོགས་མང་དུ་མཛད་དོ། ཉམས་སུ་ལེན་པ་མན་ངག་གི་གཞུང་ལ། དཔལ་གསང་བ་འདུས་པའི་བསྒྲུབ་ཐབས་མདོར་བྱས་ལ་སོགས་པ་སྐྱེད་རྫོགས་ཀྱི་གཞུང་མང་དུ་མཛད་ཅིང།
གཞན་ཡང་རིག་གནས་ཐམས་ཅད་པ་ལ་བསྟན་བཅོས་རེ་ཡང་མཛད། ལོ་དྲུག་བརྒྱ་བཞུགས་ནས་བསྟན་པ་ཆེས་ཆེར་གསལ་བར་མཛད་དོ། ལང་ཀར་གཤེགས་པ་ལས།
རབ་ཏུ་དགའ་བའི་ས་བརྙེས་པར་གསུངས། རྔ་བོ་ཆེའི་མདོ་ལས། ས་བདུན་པ་བར་བཤད་ཅིང་། སྒྲོན་གསལ་ལས། སྔགས་ཀྱི་ལམ་ལ་བརྟེན་ནས་སྐུ་ཚེ་དེ་ལ་རྡོ་རྗེ་འཆང་གི་གོ་འཕང་མངོན་དུ་མཛད་པར་བཤད་པ་རྣམས་དོན་ལ་མི་འགལ་ཏེ།
རྡོ་རྗེ་འཆང་བརྙེས་པ་ནི་ལོང་སྐུའི་དབང་དུ་མཛད་ལ། སྐུ་ལུས་ཀྱི་བཀོད་པ་དུ་མ་བསྟན་ཏེ། དང་པོ་བདེ་བ་ཅན་དུ་བྱོན་པ་དང། དང་པོ་བྱམས་པའི་དྲུང་དུ་མདོ་སྡེའི་དོན་ཤིན་དུ་ཕྲ་བ་རྣམས་དྲི་བར་མཛད་པ་དང།
མ་འོངས་པ་ན་ཡེ་ཤེས་འབྱུང་གནས་འོད་ཅེས་པར་འཚང་རྒྱ་བར་གསུངས་པ་རྣམས་ནི་སྤྲུལ་པའི་སྐུའི་མཛད་པའི་དབང་དུ་གསུངས་སོ། བདག་ཉིད་ཆེན་པོ་ཀླུ་སྒྲུབ་ལ་སློབ་མའི་མཆོག་ཨརྱ་དེ་ཝ་ཞེས་གྲགས་པ།
འཇམ་དཔལ་རྩ་རྒྱུད་ལས་ལུང་བསྟན་པ་དེ་ཉིད། སྔོན་སྟོན་པའི་སྤྱན་སྔར་འཁོར་གྱི་ནང་ནས་བྱང་ཆུབ་སེམས་དཔའ་ལག་ན་པདྨོ་ཞེས་པས་མུ་སྟེགས་འབུལ་བར་སྨོན་ལམ་བཏབ་ཅིང།
སྟོན་པས་ཀྱང་རྗེས་སུ་གནང་བ་དེ་ཉིད། སིང་གྷ་ལའི་རྒྱལ་པོའི་མེ་ཏོག་གི་ལྡུམ་རར་པདྨོའི་སྦུབས་ལས་འཁྲུངས་པས། རྒྱལ་པོའི་སྲས་སུ་གཟུང་བ་ཀླུ་སྒྲུབ་ཀྱི་སྤྱན་སྔར་རབ་ཏུ་བྱུང་སྟེ། རིག་གནས་མཐའ་དག་ལ་མཁས་པར་གྱུར་པ་དེས།
མ་གོལ་ཞེས་པ་ལྷ་དབང་ཕྱུག་གིས་

མངལ་སྐྱེས་ཐམས་ཅད་ཀྱིས་མི་ཐུབ་པར་བྱིན་གྱིས་བརླབས་པ་བརྟུལ་ནས། ཕྱིས་ནང་པ་ལ་ཞུགས་ནས་སློབ་དཔོན་དཔའ་བོ་ཞེས་པ་དང། སློབ་དཔོན་སངས་རྒྱས་བསྐྱངས་ཤེས་མཆོག་བརྙེས་པ་དང། སློབ་དཔོན་ལེགས་ལྡན་འབྱེད་ཅེས་པ་སྐུ་ལུས་དེ་ཉིད་སྤྱན་རས་གཟིགས་ཀྱི་ཞིང་ཁམས་སུ་གཤེགས་པར་གྲགས་པ་དང་།
སྔར་བཤད་པའི་སློབ་དཔོན་ན་ག་བོ་དྷི་ཞེས་པ་རིག་པ་འཛིན་པའི་ས་ཐོབ་ནས་ལྷོ་ཕྱོགས་དཔལ་གྱི་རི་ལ་ད་ལྟའང་བཞུགས་ཏེ།
སྐལ་བར་ལྡན་པ་རྣམས་ལ་དངོས་སུ་བྱིན་གྱིས་རློབ་པ་སོགས་མཆོག་དང་ཐུན་མོང་གི་དངོས་སྒྲུབ་བརྙེས་པའི་སློབ་མ་བསམ་གྱིས་མི་ཁྱབ་པ་བྱོན་པའི་ནང་ནས། འཕགས་པའི་དགོངས་པ་གསལ་བར་མཛད་པའི་མཆོག་དཔལ་ལྡན་ཟླ་བ་གྲགས་པ་ནི།
ཡུལ་རྒྱ་གར་ལྷོ་ཕྱོགས་ས་མ་ན་ཞེས་པའི་གྲོང་ས་མནྟར། ཡབ་བྲམ་ཟེ་གྲི་རི། ཡུམ་ཟླ་བའི་སྒྲོན་མ་གཉིས་ལ་སྲས་མེད་པ་ལྷ་དབང་ཕྱུག་ཆེན་པོ་ལ་གསོལ་བ་བཏབ་པས།
ཁྱེའུ་མཚན་དང་ལྡན་པ་རྨེ་བའི་ག་ཤ་ཅན་ཅིག་འཁྲུངས། མཚན་མཁན་ལ་བསྟན་པས། འདི་མིང་ཟླ་བ་གྲགས་པ་སྟེ། སྟོང་ཉིད་ཏིང་འཛིན་སྨྲ་བར་བྱེད། ཅེས་དང། དེ་ནས་དབང་ཕྱུག་ཆེན་པོ་ལ་དྲིས་པས། འདི་མིང་ཟླ་བ་གྲགས་པ་སྟེ།
འདི་ནི་ང་ཡི་རིགས་འདས་ནས། སྒྲ་གཅན་འཛིན་ནས་བདུན་འདས་པའི། མཁན་པོ་ཟླ་བའི་མགོན་པོ་ལ། ན་ལེནྜ་ཡི་གཙུག་ལག་ཁང། རབ་བྱུང་དགེ་སློང་ཆེན་པོར་འགྱུར། སྟོང་ཉིད་ཏིང་འཛིན་སྨྲ་བར་བྱེད།
སངས་རྒྱས་བསྟན་པ་འདི་ཡིས་བསྐྱོང་སྐྱོང་། ཞེས་ལུང་བསྟན་པས། ཡུམ་གྱི་བསམ་པ་ལ། ཕའི་རིགས་མི་འཛིན་པའི་བུ་མ་སྐྱེས་པ་དང་འདྲ་ཟེར་ནས། མཁན་པོ་ཟླ་བའི་མགོན་པོ་ལ་ཕུལ། རབ་ཏུ་བྱུང་སྟེ་མདོ་རྒྱུད་ཀྱི་ཚིག་དོན་ལ་སྦྱངས།
ཀླུ་སྒྲུབ་ཡབ་སྲས་ཀྱི་གསུང་རབ་ལ་བརྟེན་ནས་མཁས་པ་ཆེན་པོར་གྱུར། སྐྱེ་བ་ལྔ་བརྒྱར་འཕགས་པ་

འཇམ་དཔལ་གྱིས་བྱིན་གྱིས་བརླབས་ཤིང། དངོས་པོར་འཛིན་པ་བཟློག་པའི་ཕྱིར། རོ་མོར་བྲིས་པའི་བ་ལ་འོ་མ་འཇོས་ཏེ་དགེ་འདུན་གྱི་འཚོ་བ་སྦྱར་ཞིང། རྡོའི་ཀ་བ་ལ་ཕྱག་མི་འཐོག་པ། དུ་རུཥྐའི་དམག་བྱུང་བའི་ཚེ་རྡོའི་སེང་གེ་བསྐུལ་ནས་དམག་བཟློག་སྟེ།
ནམ་མཁའ་ནས་ལྷས། དཔལ་ལྡན་ཟླ་བ་གྲགས་པ་ཡིས། སྟོབས་ལྡན་རྡོ་ཡི་སེང་གེ་བསྐུལ། དུ་རུཥྐ་ཡི་དམག་ཆེན་བཟློག། ཤི་རྨས་མེད་པ་ངོ་མཚར་ཆེ། ཞེས་བསྟོད་པ་དེས།
རྩ་ཤེའི་འགྲེལ་པ་ཚིག་གསལ་། གསང་འདུས་འགྲེལ་པ་སྒྲོན་གསལ་ཏེ། གསལ་བ་རྣམ་གཉིས་སུ་གྲགས་པ་དང། འཇུག་རྩ་འགྲེལ་ལ་སོགས་པའི་བསྟན་བཅོས་མང་དུ་མཛད་ཅིང། བཤད་སྒྲུབ་ཀྱི་བསྟན་པ་རྒྱས་པར་མཛད་ནས་ལོ་བཞི་བརྒྱའི་བར་དུ་བཞུགས་སོ།
སློབ་དཔོན་འདི་འཕགས་པ་ཀླུ་སྒྲུབ་དངོས་ཀྱི་སློབ་མ་ཡིན་མིན་ལ་མཁས་པ་ཆེན་པོ་ཁ་ཅིག། ཇོ་བོས། ཀླུ་སྒྲུབ་སློབ་མ་ཟླ་གྲགས་ཡིན། ཞེས་པའི་དོན་ཆོས་ཀྱི་བརྒྱུད་པ་འཛིན་པའི་མཆོག་ལ་དགོངས་ཀྱི།
དཔེར་ན་དབང་ཕྱུག་ལྟེ་བར་ན་ཡོད་ཀྱང་ཕྱོགས་གླང་ཆོས་གྲགས་ཤེས་ཞེས་གྲགས་པ་དང་འདྲ་ཞེས་གསུང་གསུངས་མོད། བཀའ་བརྒྱུད་འདི་པའི་ལུགས་ཀྱི་དངོས་སློབ་ཏུ་བཞེད་དེ།
སྒྲོན་གསལ་ལས་ཀྱང། སངས་རྒྱས་ཀུན་གྱི་རིམ་གཉིས་གནས་ཀྱིས་རྒྱས་བཏབ་དེ་ནི་ཀླུ་སྒྲུབ་ལས་རྙེད་པ། ཁྱབ་བདག་དཔལ་ལྡན་རྡོ་རྗེ་སེམས་དཔར་བཏུད་དེ་ཟླ་བ་གྲགས་པས་རིམ་བཞིན་བཤད།
ཅེས་ཚིག་ཟིན་འབྱུང་བ་དང། གཞན་ཡང་གསུང་སྒྲོས་མང་དུ་འབྱུང་ངོ། དེ་ལ་སློབ་དཔོན་ཙནྡྲ་གོ་མི་ལ་སོགས་པ་སློབ་མ་མང་དུ་བྱོན་པ་པས། སྲས་ཀྱི་ཐུ་བོ་རིག་པའི་ཁུ་བྱུག་ཆེ་བ་ནི་བྲམ་ཟེའི་རིགས་ལས་རབ་ཏུ་བྱུང་ཞིང།
གཞོན་ནུའི་དུས་ནས་ཟླ་བ་གྲགས་པའི་སྤྱན་སྔར་མཁས་པར་སྦྱངས་ནས་གྲུབ་པ་བརྙེས་ཏེ། སངས་རྒྱས་ཀྱི་བསྟན་པ་གསལ་བར་མཛད་ཅིང།

ལོ་གསུམ་བརྒྱའི་བར་དུ་བཞུགས་སོ། དེའི་སློབ་མ་རིག་པའི་ཁུ་བྱུག་ཆུང་བ་ནི། ཐོག་མར་མཚན་ཉིད་ཐེག་པ་ལ་མཁས་པར་སྦྱངས། ཀླུ་སྒྲུབ་ཡབ་སྲས་ཀྱི་དགོངས་པ་ཐུགས་སུ་ཆུད་དེ། རྡོ་རྗེ་ཐེག་པའི་ལམ་ལ་བརྟེན་ནས་མཆོག་གི་དངོས་གྲུབ་བརྙེས་སོ།
བླ་མ་ཁ་གཅིག་འདི་རི་ནག་པོའི་ཁོང་སེང་ན་བཞུགས་པའི་བླ་མ་ཨ་བ་དྷུ་ཏཱི་པ་དང་དོན་གཅིག་གསུང་གསུངས་ལ། ཟབ་མོ་ལྟ་བའི་བརྒྱུད་པ་དེ་དག་གི་ཡོན་ཏན་རྫོགས་པར་ཨ་ཏི་ཤ་ལ་མངའ་བ་ཡིན་ནོ།
ཤིང་རྟའི་སྲོལ་འབྱེད་གཉིས་པ་རྒྱ་ཆེན་སྤྱོད་པའི་བརྒྱུད་པ་ཐོགས་མེད་སྐུ་མཆེད་བྱོན་ཚུལ་ནི། མདོ་དགོངས་འགྲེལ་གྱི་འགྲེལ་ཆེན་དུ་ལུང་དྲངས་པར། ང་ནི་མྱ་ངན་འདས་འོག་ཏུ།
ལོ་ནི་དགུ་བརྒྱ་ལོན་པ་ན། ཞེས་དང། འཇམ་དཔལ་རྩ་རྒྱུད་ལས། ཐོགས་མེད་ཅེས་བྱའི་དགེ་སློང་ནི། དེ་ནི་བསྟན་བཅོས་དོན་ལ་མཁས། མདོ་སྡེ་ངེས་དོན་དྲང་བའི་དོན། རྣམ་པ་མང་པོ་རབ་ཏུ་འབྱེད།
འཇིག་རྟེན་རིག་པ་སྟོན་བདག་ཉིད། གཞུང་འབྱེད་ངང་ཚུལ་ཅན་དུ་འགྱུར། དེ་ཡིས་རིག་པ་གྲུབ་པ་ནི། ས་ལའི་ཕོ་ཉ་མོ་ཞེས་བརྗོད། དེ་ཡི་སྔགས་ཀྱི་མཐུ་ཡིས་ནི། བློ་ནི་བཟང་པོ་སྐྱེ་བར་འགྱུར།
བསྟན་པ་ཡུན་རིང་གནས་བྱའི་ཕྱིར། མདོ་ཡི་དེ་ཉིད་དོན་བསྡུད་བྱེད། ལོ་ནི་བརྒྱ་དང་ལྔ་བཅུར་འཚོ། དེ་ལུས་ཞིག་ནས་ལྷ་ཡུལ་འགྲོ། འཁོར་བ་རྣམས་སུ་འཁོར་བ་ན། ཡུན་རིང་བདེ་བ་རྗེས་མྱོང་ནས།
བདག་ཉིད་ཆེན་པོ་མཐར་གྱིས་ཏེ། བྱང་ཆུབ་ཐོབ་པར་འགྱུར་བ་ཡིན། ཞེས་ལུང་བསྟན་ཏེ། དེ་ཡང་ཆོས་མངོན་པ་ལ་དགྲ་ལན་གསུམ་བྱུང་བའི་ཚེ། བྲམ་ཟེ་མོ་དཔལ་གསལ་བའི་ཚུལ་ཁྲིམས་ཤེས་ཞེས་པས། རྒྱལ་པོའི་རིགས་ཐོགས་མེད་དང།
བྲམ་ཟེའི་རིགས་དབྱིག་གཉེན་གཉིས་ལུས་ལས་བསྐྲུན་ཏེ། ཆེར་སྐྱེས་པའི་ཚེ་ཕའི་ལས་གང་ཡིན་དྲིས་པས། མ་ན་རེ། ཁྱོད་དེའི་ཕྱིར་མ་སྐྱེད་ཀྱི་

བློ་སྦྱོང་གྱིས་གིས་ལ་བསྟན་པ་དར་བར་གྱིས་ཤིག་གསུངས་པས། རབ་ཏུ་བྱུང་སྟེ། གཅེན་གྱིས་རི་བྱ་རྐང་གི་ཕུག་ཏུ་རྗེ་བཙུན་བྱམས་པ་ལོ་བཅུ་གཉིས་ཀྱི་བར་དུ་བསྒྲུབས་པས། ཞལ་མངོན་སུམ་དུ་བསྟན་ནས་ཁྱོད་ཅི་འདོད་གསུང་བ་ལ།
ཐེག་པ་ཆེན་པོའི་ཆོས་དར་བར་འདོད་ཞུས་ཏེ། བྱམས་པའི་ཆོས་གོས་ཀྱི་གྲྭ་ལ་འཇུས་ནས་དགའ་ལྡན་དུ་བྱོན། ལྷའི་དྲོ་སྐད་ཙམ་དུ་བཞུགས་ནས། ཡུམ་གྱི་མདོ་ལ་སོགས་པ་ཐེག་ཆེན་གྱི་མདོ་སྡེ་མང་དུ་གསན།
དེ་དག་གི་དོན་སྟོན་པའི་བསྟན་བཅོས་བརྩོམ་རྩོམ་པར་ཞུས་པས། བྱམས་ཆོས་སྡེ་ལྔ་མཛད། དེ་ནས་ཐོགས་མེད་ཀྱིས་ཛམ་འཛམ་བུའི་གླིང་དུ་བྱོན་ནས་བྱམས་ཆོས་སྡེ་ལྔ་ཡི་གེར་བཏབ།
མདོའི་དགོངས་འགྲེལ་ས་སྡེ་ལྔ། སྡོམ་རྣམ་པ་གཉིས། དེ་ཉིད་རྣམ་ངེས་དང། རྒྱུད་བླའི་འགྲེལ་པ་དང། དགོངས་འགྲེལ་གྱི་འགྲེལ་ཆེན་སོགས་བསྟན་བཅོས་མང་དུ་བརྩམས་ཏེ་བསྟན་པ་ཆེས་གསལ་བར་མཛད་ཅིང།
ས་གསུམ་པའི་རྟོགས་པ་བརྙེས་སོ། གཅུང་དབྱིག་གཉེན་གྱིས་ཁ་ཆེར་སློབ་དཔོན་འདུལ་བཟང་གི་དྲུང་དུ་བྱོན། མངོན་པ་སྡེ་བདུན་དང། དགྲ་བཅོམ་པ་ཉེར་སྦས་ཀྱིས་མཛད་པའི་བྱེ་བྲག་ཏུ་བཤད་པ་གཞུང་འབུམ་ཕྲག་གཅིག་ཡོད་པ་གསན་པས་ཚེགས་མེད་པར་མཁྱེན་ནས་རྒྱ་གར་དུ་བྱོན།
གཅེན་ལ་ཐེག་ཆེན་གྱི་ཆོས་མང་དུ་གསན། འབེལ་གཏམ་མཛད་པས་གཅུང་སྤོབས་པ་ཤིན་དུ་མྱུར། གཅེན་ཅུང་ཟད་བུལ་བའི་ལན་བཟང་པོ་བྱུང།
དེའི་རྒྱུ་ཅི་ཡིན་ཞུས་པས། ཁྱོད་སྐྱེ་བ་ལྔ་བརྒྱར་པཎྜི་ཏར་གྱུར་པས་སྐྱེ་སྟོབས་ཀྱི་ཤེས་རབ་ཆེ་བ་ཡིན། ང་དེ་ལྟ་བུ་མིན་པས་ཡི་དམ་ཞིག་ལ་དྲིས་ཤིང་ལན་འདེབས་པ་ཡིན་གསུངས། དེ་བདག་ལ་སྟོན་པར་ཞུས་པས།
རྗེ་བཙུན་ལ་ཞུ་ཡི་གསུང་སྟེ་ཞུས་པས། ཁོ་སོ་སོ་སྐྱེ་བོ་ཡིན་ཞིང། དང་པོ་ཐེག་ཆེན་ལ་སྐུར་པ་བཏབ་པས་སྒྲིབ་པ་སྦྱང་བའི་ཕྱིར་དུ་ཐེག་ཆེན་གྱི་མདོ་འགྲེལ་མང་དུ་བརྩོམས་བརྩམས་།

གཙུག་ཏོར་རྣམ་རྒྱལ་ཐོན། ཕྱི་མ་ལ་མཇལ་གསུངས་བས། གཅེན་ལ་ལྷག་པར་དད་དེ། རྗེ་བཙུན་གྱི་གསུང་བསྒྲུབ་པ་དང། འབུམ་སྡེ་གོ་དགུའི་ཚིག་དོན་ཐུགས་ལ་མངའ་བས། བཀའ་དང་པོའི་དགོངས་པ་འགྲེལ་བ་མཛོད་རྩ་འགྲེལ།
བར་པ་སེམས་ཙམ་དུ་འགྲེལ་བ་ཡུམ་གྱི་གཞུང་འགྲེལ། ཐ་མ་ངེས་དོན་དུ་བཤད་པ་རབ་ཏུ་བྱེད་པ་སྡེ་བརྒྱད་དང། གཞན་ཡང་ས་བཅུ་པའི་མདོ་ལ་སོགས་པའི་འགྲེལ་པ་མང་དུ་བརྩམས་ཏེ་བསྟན་པ་གསལ་བར་མཛད་དོ།
དེའི་སློབ་མ་རང་བས་མཁས་པར་གྲགས་པ་བཞི་བྱོན་ཏེ། མངོན་པ་རང་བས་མཁས་པ་སློབ་དཔོན་བློ་གྲོས་བརྟན་པ། ཕར་ཕྱིན་རང་བས་མཁས་པ་འཕགས་པ་རྣམ་གྲོལ་སྡེ། ཚད་མ་རང་བས་མཁས་པ་སློབ་དཔོན་ཕྱོགས་ཀྱི་གླང་པོ།
འདུལ་བ་རང་བས་མཁས་པ་བྲམ་ཟེའི་བཙུན་པ་ཡོན་ཏན་འོད་དང་བཞིའོ། དེ་ལ་སློབ་དཔོན་བློ་གྲོས་བརྟན་པ་ནས། དེའི་སློབ་མ་གང་བ་སྤེལ། དེས་ཀུ་སཱ་ལི་ཆེ་བ། དེས་ཀུ་སཱ་ལི་ཆུང་བ། ཨ་ཏི་ཤ་ལ་བརྒྱུད་པ་ཡང་འདུག་མོད་རྒྱ་ཆེན་སྤྱོད་པའི་བཤད་སྒྲུབ་ཀྱི་མན་ངག་རྫོགས་པར་མངའ་བ་འཕགས་པ་རྣམ་གྲོལ་སྡེ་ནི།
ས་དང་པོ་རབ་ཏུ་དགའ་བའི་རྟོགས་པ་བརྙེས། སངས་རྒྱས་ལ་ཆོས་དངོས་སུ་གསན མངོན་རྟོགས་རྒྱན་གྱི་འགྲེལ་པ་ཉི་ཁྲི་སྣང་བ་ལ་སོགས་པ་མཛད་དོ།
དེའི་སློབ་མ་བཙུན་པ་རྣམ་གྲོལ་སྡེ་ནི། རིག་པའི་གནས་མཐའ་དག་ལ་མཁས་པ། སངས་རྒྱས་ལ་ཆོས་གསན་ཅིང། ཐེག་པ་ཆེན་པོ་སྦྱོར་ལམ་གྱི་རྟོགས་པ་བརྙེས་སོ།
དེའི་སློབ་མ་མཆོག་གེ་སྡེ། དེའི་སློབ་མ་དུལ་འདལ་བའི་སྡེ། དེའི་སློབ་མ་གྲགས་པའི་དཔལ་དང། མཁན་པོ་རྣམ་སྣང་མཛད། མཁན་ཆེན་ཞི་བ་འཚོ་གསུམ་དོན་གཅིག་མཚན་གྱི་རྣམ་གྲངས་ཡིན་གསུངས།
འདི་ཟ་ཧོར་རྒྱལ་པོའི་སྲས་སུ་སྐུ་འཁྲུངས། ཡོད་སྨྲའི་སྡེ་ལས་རབ་ཏུ་བྱུང་ཞིང། རིག་གནས་ལ་མཁས་པར་

སྦྱངས། རྗེ་བཙུན་འཇམ་དབྱངས་ཀྱིས་རྗེས་སུ་བཟུང་སྟེ། ལོ་དགུ་བརྒྱ་དང་གོ་དགུ་བཞུགས་པར་གྲགས་ལ། གངས་ཅན་གྱི་ལྗོངས་འདིར་ཡང་བཀའ་དྲིན་མཆོག་ཏུ་ཆེ་བ་དེའི་སྐུ་ཚེའི་སྟོད་ཀྱི་སློབ་མ་སློབ་དཔོན་སེང་གེ་བཟང་པོ།
སྨད་ཀྱི་སློབ་མ་ཀ་མ་ལ་ཤཱི་ལ་ལས། སློབ་དཔོན་སེང་གེ་བཟང་པོ་ནི། རྒྱལ་རིགས་ལས་རབ་ཏུ་བྱུང་སྟེ། ཕྱི་ནང་གི་གྲུབ་མཐའ་ཐམས་ཅད་ལ་མཁས་པ། ཁྱད་པར་ཡུལ་གྱི་དོན་ལ་རིང་དུ་གོམས་པ་ཞིག་བྱུང་བ་དེས་རང་གི་མཁན་པོ་རྣམ་སྣང་མཛད་བཟང་པོ་ལ་བྱམས་པའི་བསྒྲུབ་ཐབས་ཞུས་ནས་བསྒྲུབས་པས་རྨི་ལམ་དུ་དགེ་སློང་གུར་གུམ་གྱི་མདོག་ཅན་སྤྱོད་ལམ་མཛེས་པ་ཞིག་རྨིས་ཏེ།
ཤར་ཕྱོགས་ཁ་སརྤ་ཎིར་སོང་ཞིག་ཅེས་ལུང་བསྟན།
སང་དེར་སོང་ནས་ཞག་གསུམ་དུ་སྙུང་གནས་བྱས་ཏེ་རྨི་ལམ་བརྟགས་པས། ཐོ་རངས་རྨི་ལམ་དུ་ཨོ་ཏནྟ་པུ་རི་བི་ན་རའི་གནྡྷོ་ལའི་སྟེང་གི་ནམ་མཁའ་ལ་སྤྲིན་ཕུང་འཐུག་པོ་ཞིག་གི་གསེབ་ན་ལྷའི་བུ་ལུས་སྟོད་སྤྲིན་གྱི་གསེབ་ནས་ཕྱུང་ནས་མཆོད་རྫས་སྣ་ཚོགས་ཀྱིས་མཆོད་པ་མཐོང་སྟེ།
ཅི་བྱེད་དྲིས་པས། རྗེ་བཙུན་བྱམས་པ་བརྒྱད་སྟོང་པ་གསུང་བ་ལ་མཆོད་པ་བྱེད་བ་ཡིན་ཟེར་ཏེ་རིང་དུ་བལྟས་པས།
རྗེ་བཙུན་ཞལ་གསེར་མདོག་ཅན། སྤྱི་གཙུག་མཆོད་རྟེན་གྱིས་སྤྲས་པ། ཕྱག་གཡས་ཆོས་འཆད་ཀྱི་ཕྱག་རྒྱ་མཛད་པ་ཙམ་ཞིག་མཐོང་ནས་ཕྱག་དང་མཆོད་པ་བྱས་ཏེ། ཉིད་ཀྱི་བསྟན་བཅོས་ལ་དེང་སང་འགྲེལ་པ་མང་དུ་མཆིས་ན་གང་གི་རྗེས་སུ་འཇུག་པར་བགྱི་ཞེས་ཞུས་པས།
ཐམས་ཅད་ཀྱི་གཞུང་ལེགས་པར་རྟོགས་ལ་འཐད་པ་བསྡུས་ཏེ་ཁྱོད་ཀྱིས་ཕྱོགས་གཅིག་ཏུ་བརྩོམས་རྩོམ་ཞིག་ཅེས་གནང་བ་ཐོབ་བོ།
སད་དེ་མཆོད་པ་བྱས་ནས་བསྟན་བཅོས་བརྩོམ་རྩོམ་པའི་སྦྱིན་བདག་བཙལ་པའི་ཕྱིེར། ཤར་ནས་ནུབ་ཏུ་བྱོན། ཕ་དང། རྒྱལ་པོ་ས་སྐྱོང་

ཞེས་པ་ཡུམ་ལ་ལྷག་པར་དད་པ་ཞིག་བྱུང་སྟེ། ཕྱོགས་ཀུན་དུ་ཡུམ་འཆད་པ་ཚོལ་བ་ལ་ཞུགས་པ་ན། དེའི་ཚེ་ཡུམ་འཆད་པ་ལ་སློབ་དཔོན་སེང་གེ་བཟང་པོ་མཁས་པར་ཐོས་པས། སྤྱན་འདྲེན་དུ་གཏང་བའི་ཕོ་ཉ་དང་ལམ་དུ་འཕྲད་པ་ལས་འཕྲོས་ཏེ།
རྒྱལ་པོ་ས་བསྐྱོང་སྐྱོང་པའི་ལོ་བརྒྱུས་ནི། སྔོན་རྒྱ་གར་ཤར་ཕྱོགས་སེང་ལྡེང་གི་ནགས་སུ་ཤིང་གི་ལྷ་ཞིག་ཡོད་པ་དང། ཡུལ་དེའི་ཕྱུགས་རྫི་དུས་ལས་འདས་པའི་ཆུང་མ་ཕྱུགས་འཚོར་སོང་བ་གཉིས་ཀྱི་བུ་གཽ་པ་ལ་ཞེས་པ་ལ།
ཕས་ནོར་བུ་རིན་པོ་ཆེ་བྱིན་པས་དེའི་ཡོན་ཏན་གྱིས་ས་ཐམས་ཅད་ལ་ཁ་ལོ་བསྒྱུར་བ་ཞིག་བྱུང་སྟེ། དེས་ན་ལེནྟྲ་བརྩིགས་སོ། དེའི་བཙུན་མོ་དབང་ཆུང་བས།
རྒྱལ་པོ་དབང་དུ་བྱ་བའི་ཕྱིར། སློབ་དཔོན་བྲམ་ཟེ་ཞིག་ལ་རིག་པ་ཞུས་པས། དེས་རི་བོ་གངས་ཅན་ལ་སྨན་བླངས་ཏེ་རྒྱ་བཏབ་ནས་བྲན་མོ་ལ་བསྐུར་བས། དེ་སྟེགས་འདྲེད་དེ་ལྷུང་བ་ཆུས་ཁྱེར་སྟེ་རིལ་གྱིས་རྒྱ་མཚོར་ཞུགས་པ།
ཀླུའི་རྒྱལ་པོས་བླངས་ཏེ་ཟོས་པས། ཀླུའི་རྒྱལ་པོ་རྒྱ་མཚོ་སྐྱོང་དབང་དུ་གྱུར་ནས་བཙུན་མོ་དང་ཕྲད་པས། སྲས་དཔལ་ལྡན་ཆོས་སྐྱོང་བལྟམས་སོ། དེས་ལྷ་ཁང་གཞན་ལས་ཁྱད་པར་འཕགས་པ་ཞིག་བརྩིགས་པར་འདོད་ནས་ལྟས་མཁན་ལ་དྲིས་པས།
དགེ་སྦྱོང་དང་བྲམ་ཟེའི་རས་ལ་སྡོང་བུ་བྱས་ཏེ། རྒྱལ་པོ་དང། ཚོང་དཔོན་གྱི་ཁྱིམ་ནས་མར་བླངས་ཤིང། དཀའ་ཐུབ་པའི་ལྷ་གནས་ནས་སྐོང་བུ་བླངས་ཏེ་མར་མེ་སྤར་བ་ཡི་དམ་གྱི་མདུན་དུ་གཞག་སྟེ་གསོལ་བ་བཏབ་ན།
ཆོས་སྐྱོང་གི་སྤྲུལ་པས་སྐོང་བུ་སྐྱུར་བར་འགྱུར་བས་དེར་བརྩིགས་ཤིག་ཟེར་ནས་དེ་ལྟར་བྱས་པས། དེ་ལྟར་བྱས་པས་བྱ་རོག་ཞིག་ཕྱུང་ནས་སྐོང་བུ་མཚོར་སྐྱུར་བས་ཡི་ཆད་པ་ན།
མཚན་མོ་ཀླུའི་རྒྱལ་པོ་སྦྲུལ་མགོ་ལྔ་པ་བྱུང་སྟེ། ང་ཁྱོད་ཀྱི་

ཕ་ཡིན་པས་མཚོ་བསྐམས་ལ་རྩིག་ཏུ་གཞུག་གོ། ཞག་བདུན་བདུན་ན་མཆོད་པ་ཆེན་པོ་གྱིས་ཤིག་ཟེར་ཏེ་དེ་བཞིན་བྱས་པས། ཞག་ཉེར་གཅིག་ན་མཚོ་བསྐམས་ཏེ། ཨོ་ཏནྟ་པུ་རིའི་གཙུག་ལག་ཁང་བཞེངས་སོ། རྒྱལ་པོ་དེ་ལ་སྲས།
རྒྱལ་པོ་དང། པཎྜི་ཏ་དང། གྲུབ་ཐོབ་དང། སྡིག་སྤྱོད་ཀྱི་རྒྱལ་པོ་དང་བཞི་ལས། ཐ་མ་ནོར་གྱིས་བྲེལ་དོགས་ནས་ནོར་བུ་བྱིན་ནོ། དེའི་སྲས་བདེ་བ་པཱ་ལ་ཞེས་པ་བྱུང། དེའི་སྲས་རྒྱལ་པོ་ས་སྐྱོང་ཡིན་ཏེ།
དེས་གོང་དུ་བཤད་པ་ལྟར་སློབ་དཔོན་སེང་གེ་བཟང་པོ་སྤྱན་དྲངས་ཏེ་སྦྱིན་བདག་མཛད་ནས། འཕགས་པའི་འགྲེལ་པ་དང་མཐུན་པར་ཉི་ཁྲི་ལེའུ་བརྒྱད་མ་དང། བརྒྱད་སྟོང་པ་དང་སྦྱར་བ། བརྒྱད་སྟོང་འགྲེལ་ཆེན་དང།
ཡུམ་གསུམ་ཆར་གྱི་རྒྱན་དུ་བསྒྲུབ་པ་འགྲེལ་པ་དོན་གསལ་དང། གཞན་ཡང་རྒྱུད་འགྲེལ་རྟོགས་པར་སླ་བ་དང། ཤེར་ཕྱིན་བསྒོམ་པ་ལ་འཇུག་པ་ལ་སོགས་པ་མཛད་དོ། བསྟན་པ་ཆེས་གསལ་བར་མཛད་དོ།
དེའི་སློབ་མ་ཀུ་པཱ་ལི་ཆེ་བ་ཡིན་ལ། ཀུ་པཱ་ལི་ནི་བོད་སྐད་དུ་དགེ་བ་ཅན་ཞེས་ཏེ། མཚན་དངོས་ནི་ཆེ་བ་ལ་རིན་ཆེན་བཟང་པོ། ཆུང་བ་ལ་རིན་ཆེན་མདོ་ཟེར། ཆེ་བ་ནི་རིགས་བྲམ་ཟེ་ཡིན་ལ།
ལུང་གི་ཡོན་ཏན་རིག་པའི་གནས་མཐའ་དག་ལ་མཁས་པ། འཇམ་དཔལ་དབྱངས་ལ་ཆོས་དངོས་སུ་གསན་པས་རྟོགས་པའི་ཡོན་ཏན་ཕུན་སུམ་ཚོགས་པ་དང་ལྡན་ཅིང། ལམ་ཡིག་ལས། སངས་རྒྱས་མྱ་ངན་ལས་འདས་ནས་བསྟན་པ་འོད་སྲུངས་ཆེན་པོ་ལ་གཏད།
དེས་ཀུན་དགའ་བོ་ལ། དེས་གཅིག་ནས་གཅིག་ཏུ་བརྒྱུད་པའི་མན་ངག་མངའ་བ་ཀུ་པཱ་ལི་ཆེ་བ་ཡིན། གསང་བ་འདུས་པ་ལ་བརྟེན་ནས་ཕྱག་རྒྱ་ཆེན་པོའི་དངོས་གྲུབ་ཐོབ་པའི་མན་ངག་སློབ་དཔོན་ཀླུ་སྒྲུབ་ནས་བརྒྱུད་པ།
སངས་རྒྱས་ཡེ་ཤེས་ཞབས་ནས་བརྒྱུད་པ། ཨིནྜྲ་བྷུ་ཏི་

ནས་བརྒྱུད་པ། པནྜི་ཏ་མགྲིན་པ་གསུམ་པ་ནས་བརྒྱུད་པའི་མན་ངག་རྫོགས་པར་མངའ་བ་ཡང་ཀུ་སཱ་ལི་ཆེ་བ་ཡིན། འཕགས་པ་ཐོགས་མེད་ཀྱིས་བྱམས་པ་མཉེས་པར་བྱས་པ་ལས་བྱུང་བ། རྒྱ་ཆེན་སྤྱོད་པའི་བརྒྱུད་པའི་ཆོས་མ་ལུས་པར་མངའ་བ་ཡང་ཀུ་སཱ་ལི་ཆེ་བ་ཡིན་ནོ།
ཞེས་གསུངས་སོ། དེའི་སློབ་མ་ཀུ་སཱ་ལི་ཆུང་བ་ཡིན་ཏེ། བྱམས་པ་ཁོ་ན་ཁྱད་པར་དུ་བསྒོམ་པས་བྱམས་པའི་རྣལ་འབྱོར་པ་ཞེས་པར་ཡང་གྲགས་ལ། བླ་མ་འདི་ལ་ཀུ་སཱ་ལི་ཆེ་བའི་ཡོན་ཏན་མ་ལུས་པ་མངའ་ལ།
གསེར་གླིང་པའི་ཡང་བླ་མ་ཡིན་ལ། བླ་མ་འདིས་བྱམས་རྙིང་རྗེ་བྱང་ཆུབ་ཀྱི་སེམས་དགྱེར་སྒོམ་རྡོ་རྗེའི་གྲུའི་དོན་ཡུན་རིང་དུ་བསྒོམས་ཤིང་ཞལ་ཐོན་དུ་མཛད་པས།
རེ་ཤིིིག་ན་ཆུ་བོ་གངྒའི་འགྲམ་དུ་བཅོམ་ལྡན་འདས་བྱམས་པ་ལྷའི་རྒྱལ་པོའི་ཆ་བྱད་དུ་བྱོན་ནས་ཆོས་གསུངས་སོ། ཀུ་སཱ་ལི་ཆུང་བའི་ཡོན་ཏན་རྫོགས་པར་མངའ་བ་དཔལ་ལྡན་ཨ་ཏི་ཤ་ཡིན་ཡང།
བླ་མ་གསེར་གླིང་པ་བསྟེན་པ་ལས་འཕྲོས་ཏེ། དེའི་ལོ་བརྒྱུས་རྒྱུས་ནི། གསེར་གླིང་ཞེས་པ་གླིང་བཞི་གླིང་ཕྲན་བརྒྱད་གང་དུ་ཡང་མ་གཏོགས་པ། ཛམ་འཛམ་བུའི་གླིང་དུ་ཉེ་བ། རིན་པོ་ཆེ་སྣ་ཚོགས་ཡོད་གླིང་དེ་ལ་གསེར་གླིང་ཞེས་ཟེར།
དེར་རེས་ནང་པའི་བསྟན་པ། རེས་ཕྱི་པའི་བསྟན་པ་འབྱུང་བ་ལ། དེ་དུས་ཕྱི་པའི་བསྟན་པ་ཡོད། གླིང་དེའི་རྒྱལ་པོའི་སྲས་རྒྱལ་བུ་སི་ན་ཞེས་པར་འཁྲུངས་མ་ཐག་དཀོན་མཆོག་གསུམ་ལ་སྐྱབས་འགྲོ་མཛད་པས།
མུ་སྟེགས་བྱེད་ཀྱི་བློ་ལ་མ་རན་ཀྱང་རྒྱལ་པོའི་སྲས་སུ་སོང་བས་ཅི་ཡང་བྱེད་མ་ནུས། རྒྱལ་བུ་ལོ་དྲུག་བདུན་ལོན་དུས་ནགས་གསེབ་ཏུ་བྱོན་པས། ཐུབ་པའི་གསེར་སྐུ་མཐོ་གང་ཙམ་ཞིག་རྙེད་པ་དེ་ལ་ཕྱག་མཆོད་འབའ་ཞིག་མཛད་པས།
ཐུབ་པ་དངོས་སུ་བྱོན་ཏེ་གསེར་གླིང་པའི་དབུ་ལ་ཕྱག་གིས་བྱུགས། སྐུ་ལུས་

འོད་ཀྱིས་ཁྱབ་པར་མཛད་དེ། གླིང་དེ་སྔར་བས་བདུན་འགྱུར་གྱིས་ལོ་ལེགས་པ། ནད་ཉུང་བ་སོགས་བཀྲ་ཤིས་པར་གྱུར་པས་གསེར་གླིང་པ་ཐམས་ཅད་སངས་རྒྱས་ཀྱི་བསྟན་པ་ལ་དད་དེ། རྒྱལ་བུ་འདི་རྒྱ་གར་དུ་ཆོས་སློབ་ཏུ་གཏང་ན་ལེགས་ཟེར་བས།
རྒྱལ་བུ་དགྱེས་ཏེ། ཐོག་མར་རྡོ་རྗེ་གདན་སྟོན་པ་མངོན་བར་བྱང་ཆུབ་པའི་གནས་ཡིན་པས་དེར་བྱོན། སྲིན་པོ་མཆོད་པ་བྱེད་པ་དང་དུས་འཛོམས་ཏེ། གང་ཟག་ཡོན་ཏན་ཅན་རྣམས་ཀྱང་འདུ་བ་ལས།
སློབ་དཔོན་མ་ཧཱ་ཤྲཱི་རཏྣཱ་ཞེས་པ་མཆོག་གི་དངོས་གྲུབ་བརྙེས་པ་ཞིག་བྱོན་པ་ལ། དམ་པ་གཞན་ལས་ཀྱང་དེ་ལ་ལྷག་པར་དད་དེ་ཞག་བདུན་འགྲོགས་ནས་སློབ་དཔོན་མི་སྣང་བར་གྱུར། དེར་གནས་ཐམས་ཅད་དུ་བཙལ་ཀྱང་མ་རྙེད་དོ།
རྒྱལ་བུ་རང་གི་ཡུལ་དུ་འགྲོ་སྙམ་པ་ལ། མདུན་དུ་བུ་མོོ་གཉིས་གླུ་ལེན་ཏེ། གཉེན་འདུན་མཛའ་བཤེས་མང་པོ་དང་། ཡུལ་དང་ཁང་ཁྱིམ་ནོར་ཆེན་དང། ཟས་སྐོམ་གོས་ཀྱིས་ལོངས་སྤྱོད་པ།
མྱ་ངན་སྐྱེ་བར་འགྱུར་བ་སྟེ། ཆོས་དང་རིང་དུ་འགྱུར་བ་ཡིན། ནོར་མ་རྙེད་ཀྱི་ཚོང་པ་དག། ཡུལ་དུ་སྟོང་པར་ལྡོག་པ་འདྲ། ཟེར་བས་ངེས་པར་ང་ལ་ཟེར་སྙམ་ཙ་ན་མི་སྣང་ངོ། དེར་རྒྱལ་བུ་དགྱེས་ཏེ་ཆོས་སྐྱོང་མ་ཞིག་ཡིན་པ་ལ་འདྲི་ས་མེད་ཀྱང།
ལོང་ཡོད་ཀྱི་སྙམ་སྟེ། ལོ་བདུན་རྒྱ་གར་དུ་བཞུགས་ནས་བླ་མ་མང་པོ་ལ་ཆོས་གསན། རིགས་པ་བསླབས་མཁས་པར་གྱུར། རྡོ་རྗེ་གདན་དུ་རྒྱལ་བུ་མཆོད་པ་བྱེད་ཅིང།
ཆོས་སྐྱོང་མ་དེ་དང་འཕྲད་ན་སྙམ་པ་ན། རྒན་མོ་གཅིག་ན་རེ། སྐམ་སར་ཆུ་ནི་དྲངས་པ་བཞིན། ཉིན་དང་མཚན་མོ་འདས་པ་ཡིས། མི་རྣམས་ཚེ་ནི་ཟད་པར་བྱེད། རྨོངས་པ་ལོང་ཡོད་མ་ཟེར་ཅིག།
ཟེར་ནས་མི་སྣང་ངོ། དེར་རྒྱལ་བུས་སློབ་དཔོན་མ་ཧཱ་ཤྲཱི་རཏྣཱ་འབའ་ཞིག་ཡིད་ལ་བྱས་པས། རྒྱལ་བུའི་རྨི་ལམ་དུ་སློབ་དཔོན་བྱོན་ཏེ་

རྒྱལ་སྲིད་ནི་དམན་པའོ། དམ་པ་མ་ཡིན་པའོ། དམ་པ་ལས་རིང་དུ་བྱེད་པའོ། ཁྱོད་ཀྱིས་ཆོས་ཀྱི་རྒྱལ་སྲིད་འཛིན་ནུས་སམ། ཞེས་ལན་གསུམ་གསུང་གསུངས་། རྒྱལ་བུས་ཀྱང་ནུས་སོ་ཞེས་ལན་གསུམ་ཁས་བླངས་པ་ན་གཉིད་སད་དེ།
སློབ་དཔོན་དངོས་སུ་བཞུགས་ནས་བྱིན་གྱིས་བརླབས་ཏེ། སངས་རྒྱས་ཀྱི་བཀའི་གདམས་པ་རྣམས་གནང། ཁྱད་པར་དུ་བྱང་ཆུབ་ཀྱི་སེམས་ལ་བརྟེན་པའི་ཆོས་མང་དུ་གསུངས། ཆོས་ཐམས་ཅད་ཀྱི་གནས་ལུགས་ཐུགས་སུ་ཆུད་དེ།
མཚན་ཆོས་ཀྱི་གྲགས་པར་བཏགས་སོ། དེ་ནས་གསེར་གླིང་དུ་བྱོན་ཏེ་མུ་སྟེགས་པ་རྣམས་ཆོས་ཀྱིས་ཚར་བཅད། སངས་རྒྱས་ཀྱི་བསྟན་པ་ལ་བཀོད། ཆོས་དང་ཟང་ཟིང་གི་དཔལ་འབྱོར་རྒྱས་པར་མཛད་དེ་ལོ་བརྒྱ་དང་ལྔ་བཅུ་བཞུགས།
མདོར་ན་ཆོས་ཀྱི་གྲགས་པས་ཛམ་འཛམ་གླིང་ཁྱབ་པས་མཚན་དོན་དང་ལྡན་པ་ཡིན་གསུང་གསུངས་། དེ་ལ་སློབ་མའི་མཆོག་པཎྜི་ཏ་ཆེན་པོ་བཞི་ནི། ཤཱནྟི་པ། ཇོ་བོ་རྗེ།
ཛྙཱ་ན་ཤྲཱི་མི་ཏྲ། རཏྣ་ཀཱིརྟི་རྣམས་ལས་ཡོན་ཏན་རྫོགས་པར་མངའ་བ་ནི་ཇོ་བོ་ཡིན་ཏེ། ཐོག་མར་མཇལ་བའི་ཚུལ། གསེར་གླིང་པ་དེ་ཉིད། སངས་རྒྱས་པ་ཐམས་ཅད་ཀྱི་གཙུག་གི་ནོར་བུ། ཁྱད་པར་བྱམས་སྙིང་རྗེ་ལས་བརྩམས་ཏེ་ཆོས་སྟོན་པ་གཅིག་ཡོད་ཟེར་བའི་སྙན་པ་ཇོ་བོས་གསན་པས།
སྐུ་ཚེ་དཔག་ཏུ་མེད་པའི་བླ་མར་མཁྱེན་ནས་མཚན་ཐོས་པ་ཙམ་གྱིས་དད་གུས་དཔག་ཏུ་མེད་པ་འཁྲུངས། བརྩོན་པ་ཆེན་པོས་པཎྜི་ཏ་སའི་སྙིང་པོ་ལ་སོགས་པའི་འཁོར་མང་པོ་དང་བཅས་ཏེ།
ནོར་བུ་ལེན་པའི་ཚོང་པ་དང་འགྲོགས་ནས་རྫིངས་བཅངས་ཆེན་པོ་བཅས་ཏེ་བྱོན་པ་ལ། དབང་ཕྱུག་ལ་སོགས་པས་བར་ཆད་བརྩམས་ཏེ། དུང་དང་འོ་མ་ལ་སོགས་པའི་མཚོ་དུ་མར་རླུང་གིས་དེད་ཀྱང་གནོད་པ་མེད་ཅིང།
གཤིན་རྗེ་གཤེད་ཀྱི་སྐུར་སྤྲུལ་ནས་བཏུལ་བ་དང། གསེར་གླིང་དུ་ཡང་ཛམ་འཛམ་བུ་གླིང་ནས་པཎྜི་ཏ་ཆེན་པ་གཅིག་བྱོན་པའི་གྲགས་པ་བྱུང་བས། དགེ་འདུན་རྣམས་ཀྱིས་བསུ་བ་མཛད་ཚུལ་

རྣམ་ཐར་ཆོས་ཀྱི་འབྱུང་གནས་སུ་གསལ་ལོ། དེ་ནས་བླ་མ་དང་མཇལ་བས་གཅིག་ལ་གཅིག་ངོ་མཁྱེན་པར་གྱུར་ཏེ། ཇོ་བོའི་དབུ་ལ་ཕྱག་གཞག་ནས་ཤིས་པ་མང་པོ་བརྗོད། བླ་མའི་ཞལ་ནས། ཁྱོད་བྱམས་སྙིང་རྗེ་བྱང་ཆུབ་ཀྱི་སེམས་ལ་སློབ་ནུས་སམ།
འདིར་ལོ་བཅུ་གཉིས་སྡོད་ཁོམ་མམ་གསུང་བ་ལ། ཇོ་བོས་ཞལ་གྱིས་བཞེས་པས་མཉེས་ཏེ། བསྟན་པའི་བདག་པར་མངའ་གསོལ་བའི་རྟེན་འབྲེལ་ཡིན་གསུངས་ནས་སྔར་རྙེད་པའི་སྟོན་པའི་གསེར་སྐུ་ཡང་གནང།
དེ་ནས་ལོ་བཅུ་གཉིས་སུ་དབུ་སྔས་སྦྲེལ་ཏེ་ཐེག་པ་ཆེན་པོའི་ཆོས་མཐའ་དག་གསན། ཤིང་རྟ་ཆེན་པོའི་སྲོལ་རྒྱ་ཆེན་སྤྱོད་པའི་བརྒྱུད་ཀྱི་ཡོན་ཏན་ཐམས་ཅད་རྫོགས་པར་མཛད་པས།
བླ་མ་རྣམས་ཀྱི་ནང་ནས་བཀའ་དྲིན་མཆོག་ཏུ་འཛིན་པར་མཛད་དོ། དབུ་མའི་ལྟ་བའི་གནད་རྣམས་ནི་གསེར་གླིང་པ་ལ་ཡར་བསྟན་ཅིང། གསང་སྔགས་ཀྱི་ཆོས་རྣམས་གསན་རེས་མཛད་ཅེས་རྣམ་ཐར་ལས་འབྱུང་ཞིང། གཞན་ཡང་བཀའ་གདམས་ཀྱི་རྣམ་ཐར་དཀོན་མཆོག་གི་མཆོད་པ་ཕུན་སུམ་ཚོགས་པའི་སྲོལ་ཡང།
བླ་མ་གསེར་གླིང་པའི་ཕྱག་སྲོལ་ཡིན་གསུང། རྒྱས་པར་གཞན་དུ་བལྟའོ། ༑ རྒྱུད་པ་གསུམ་པ་ཉམས་ལེན་བྱིན་བརླབས་ཀྱི་བརྒྱུད་པ།
ཐེག་པ་ཆེན་པོ་གསྔགས་ལ། ཆོས་ཁུངས་བཙུན་པར་རྟོགས་པའི་ཕྱིར། རྒྱུད་གསུངས་ཚུལ་ནས་བརྒྱུད་པ་ཟམ་མ་ཆད་པར་གོང་མ་རྣམས་ཀྱང་འདོད་པ་རིང་བརྒྱུད་དང། ཧེ་རུ་ཀ་དང། ཡེ་ཤེས་ཀྱི་མཁའ་འགྲོ་མ་ལ་དངོས་སུ་ཆོས་གསན་ནས།
དེ་ཉིད་ལས་བརྒྱུད་པ་ཉེ་བརྒྱུད་དང་གཉིས་ལས། དང་པོ་ནི། སློབ་དཔོན་ཀུན་དགའ་སྙིང་པོའི་བཞེད་པ་ཁྱབ་འཇུག་ལ་སོགས་པའི་རྒྱུད་ལ་མངོན་བར་དགའ་ཞིང། ཡུལ་ཡོངས་སུ་མི་སྤོང་བའི་འདོད་ཆགས་ཅན་རྣམས་རྗེས་སུ་གཟུང་བའི་དོན་དུ་གཞན་འཕྲུལ་དབང་བྱེད་ཀྱི་གནས་སུ་གསང་བ་འདུས་པ་གསུངས་པར་བཞེད་

རབ་ཏུ་སྒྲོན་གསལ་ལས་ཀྱང། དགའ་ལྡན་དུ་རྒྱུད་སྡེ་ཐམས་ཅད་བསྟན་པར་བཞེད་དོ། བོད་ཀྱི་བླ་མ་དག་གི་བཞེད་པས་ཨུ་རྒྱན་དུ་གསུངས་པར་བཞེད་དེ། དེ་ཡང་རྒྱལ་པོ་ཨིནྟྲ་བྷུ་ཏིས་ནམ་མཁའ་ལ་ཉན་ཐོས་ཀྱི་དགེ་འདུན་སྔ་དྲོ་ཤར་ནས་ནུབ་དང།
ཕྱི་དྲོ་ནུབ་ནས་ཤར་དུ་འགྲོ་བ་གཟིགས་ནས་ཅི་ཡིན་དྲིས་པས། སངས་རྒྱས་ཤཱཀྱ་ཐུབ་པའི་ཉན་ཐོས་སོ་ཟེར་བ་ཐོས་ནས་དད་པ་སྐྱེས། མཆོད་པ་རྒྱ་ཆེན་པོ་བཤམས་ཏེ། བསྡོམས་འཁོར་དང་བཅས་པ་བདག་གི་གནས་འདིར་གཤེགས་སུ་གསོལ་ཞེས་གསོལ་བ་བཏབ་པས།
བསྡོམས་འཁོར་དང་བཅས་པ་དེར་བྱོན་པ་ལ་མཆོད་པ་དང་བསྙེན་བཀུར་གྱིས་མཉེས་པར་བྱས་ནས། བདག་ཀྱང་ཐམས་ཅད་མཁྱེན་པའི་ལམ་ལ་འགོད་པར་ཞུ་ཞེས་ཞུས་པས།
ཁྱིམ་ནས་ཁྱིམ་མེད་པར་རབ་ཏུ་བྱུང་ལ་བསླབ་པ་གསུམ་ལ་སློབས་ཤིག། ཅེས་བཀའ་བསྩལ་པ་དང། བདག་འདོད་ཡོན་ལ་ལོངས་སྤྱོད་བཞིན་དུ་འཚང་རྒྱ་བའི་ཐབས་ཞུ་འཚལ་ཞེས་ཞུས་པས།
སྟོན་པས་སྤྲུལ་སྐུའི་སྣང་བ་བསྡུས་ཏེ། དཔལ་གསང་བ་འདུས་པའི་དཀྱིལ་འཁོར་སྤྲུལ་ནས། རྒྱལ་པོ་ཨིནྟྲ་བྷུ་ཏི་ལ་སོགས་པ་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར། དཔལ་གསང་བ་འདུས་པའི་རྒྱུད་བསྟན་ནས།
རྡོ་རྗེ་ཆོས་ལ་རྒྱུད་གཏད་པར་བཞེད་དོ། དེ་ནས་གནས་ཨོ་རྒྱན་དུ་སྡུད་པ་པོ་ཕྱག་ན་རྡོ་རྗེས། དུས་བཅོམ་ལྡན་འདས་བཞུགས་པའི་དུས་ཉིད་དུ་སྔར་གྱི་རྒྱུུད་སྡེ་མཐའ་དག་བསྡུས་ནས་རྒྱལ་པོ་ཨིནྟྲ་བྷུ་ཏི་འཁོར་དང་བཅས་པ་ལ་གནང།
དེ་དག་གིས་ཀྱང་དངོས་གྲུབ་ཐོབ་པར་གྱུར་པས། རང་བཞིན་གྱིས་གྲུབ་པའི་དཔའ་བོ་དང། རྣལ་འབྱོར་མ་ཞེས་བྱའོ། དེ་ནས་ཨོ་རྒྱན་གྱི་ཡུལ་དེ་སྟོངས་ནས་མཚོ་ཆེན་པོ་ཀླུས་གང་བ་གཅིག་ཏུ་གྱུར།
དེ་ནས་ཡང་ཕྱག་ན་རྡོ་རྗེས་རྒྱུད་མཐའ་དག་གླེགས་བམ་ལ་བྲིས་ནས། མཚོའི་ཀླུ་དེ་རྣམས་

ལ་གཏོད་སྨིན་པར་མཛད་པས། དེ་རྣམས་རིམ་གྱིས་མི་གཟུགས་སུ་བསྒྱུར་ཏེ་མཚོའི་འགྲམ་དུ་གྲོང་ཁྱེར་བྱས་ནས། རྡོ་རྗེའི་ཐེག་པ་ཉམས་སུ་བླངས་པས་ཕལ་ཆེར་གྲུབ་པ་བརྙེས་པར་གྱུར་ཏེ། སྐྱེས་པ་རྣམས་ནི་དཔའ་བོ།
བུད་མེད་རྣམས་ནི་མཁའ་འགྲོ་མར་གྱུར་ཏེ། དེའི་ཚེ་སྒྲུབ་པའི་སྐལ་བ་མེད་པ་རྣམས་གཞན་དུ་དེངས་ཏེ། མཚོ་དེ་ཡང་བསྐམས་པར་གྱུར་ནས། དེའི་ཤུལ་དུ་ཧེ་རུ་ཀ་རང་བྱུང་གི་ལྷ་ཁང་ཞེས་བྱ་བ་བྱོན།
དེར་ཡེ་ཤེས་ཀྱི་དཔའ་བོ་དང་མཁའ་འགྲོ་མ་བཞུགས་ཤིང། ཕྱག་ན་རྡོ་རྗེས་གསང་བ་འདུས་པ་ལ་སོགས་པའི་རྒྱུད་སྡེ་རྣམས་རིན་པོ་ཆེ་ཞུན་མས་བྲིས་པའི་གླེགས་བམ་དེ་རྣམས་ལ་གཏད་དོ། དེ་ནས་རྡོ་རྗེ་ཐེག་པ་རྒྱ་གར་དུ་དར་བའི་ཚུལ་ནི།
དེའི་ཚེ་རྒྱ་གར་ལྷོ་ཕྱོགས་ཨོ་དྷྱ་ཤ་ན་རྒྱལ་པོ་བི་སུ་ཀལྤ་ཞེས་བྱ་བ་མཚན་ཉིད་ཀྱི་ཐེག་པ་ལ་མཁས་པ་ཞིག་བཞུགས་པ་སྟེ། དེའི་ཐུགས་དགོངས་ལ་ཕ་རོལ་དུ་ཕྱིན་པའི་ཚུལ་འདིར་ལས་དང་པོ་པས།
འདོད་ཡོན་སྤངས་ནས་དཀའ་ཐུབ་དང་དཀའ་སྤྱད་ཀྱིས་བསླབ་པ་གསུམ་གྱི་ལམ་བསྒོམས་ཏེ། ཉོན་མོངས་སྤངས་ནས་བྱང་ཆུབ་བསྒྲུབ་པར་གསུངས་པ་གཙོ་ཆེར་སྣང་ལ། ཡང་མདོ་ལས།
སེམས་ཅན་ཉིད་བྱང་ཆུབ་ཡིན་པ་དེའི་ཕྱིར། བྱང་ཆུབ་སེམས་དཔའ་ཞེས་བྱའོ། ཞེས་སོགས་དབང་པོ་རྣོན་པོས་དང་པོ་ནས་སེམས་ཅན་སངས་རྒྱས་སུ་བསྒོམ་པའི་ཚུལ་དང། གཞན་ཡང་མདོ་སྡུད་པ་དང། འོད་སྲུངས་ཀྱིས་ཞུས་པ་ལས་ཀྱང།
འདོད་ཡོན་ལ་སྤྱོད་བཞིན་དུ་བསླབ་པ་གསུམ་ལ་སློབ་པའི་ཚིག་གི་ས་བོན་བྱུང་བ་ལས། ཉམས་སུ་ལེན་ཚུལ་གསལ་བར་བསྟན་པ་མ་བྱུང་བས། དེ་ལྟ་བུའི་ཐེག་པ་མཆོག་གཅིག་དང་མཇལ་བར་ཤོག་ཅིག་ཅེས་སྨོན་པའི་ཚེ།
རྨི་ལམ་དུ་མཁའ་འགྲོ་མས་ཁྱོད་དེ་ལྟ་བུའི་ཐེག་པ་མཆོག་འདོད་ན། འདི་ནས་བྱང་ཕྱོགས་སུ་ཕྱིན་པ་ན་དཔལ་ཨོ་རྒྱན་གྱི་ཡུལ་ཞེས་བྱ་བར་ཧེ་རུ་ཀ་རང་བྱུང་གི་ལྷ་ཁང་ན་དཔལ་གསང་བ་འདུས་པ་ལ་སོགས་པའི་རྒྱུད་སྡེ་

རིན་པོ་ཆེ་རྣམས་ཡེ་ཤེས་ཀྱི་མཁའ་འགྲོ་མས་བདག་བྱས་ནས་ཡོད་པས། དེར་སོང་ལ་ཞུས་ཤིག་ཅེས་ལུང་བསྟན་ནོ། དེར་རྒྱལ་པོས་དཔལ་ཨོ་རྒྱན་གྱི་གནས་སུ་བྱོན། ཧེ་རུ་ཀ་རང་བྱུང་གི་ལྷ་ཁང་གི་སྒོ་བཞི་ལ་རིམ་པ་བཞིན་ཕྱག་དང།
སླར་ཡང་ཤར་སྒོ་ནས་ཕྱག་བྱས་གསོལ་བ་བཏབ་པས། བུད་མེད་གཅིག་བྱུང་སྟེ་དེ་ནི་ཀླུ་ལས་གྱུར་པའི་རྣལ་འབྱོར་མར་གྲགས། དེས་ཁྱོད་རྒྱལ་པོ་བི་སུ་ཀལྤ་ཡིན་ནམ་གསུང་གསུངས་ཡིན་ཞུས་པས་ལྷ་ཁང་གི་ནང་དུ་ཁྲིད།
དཔལ་གསང་བ་འདུས་པའི་དཀྱིལ་འཁོར་དུ་མངོན་སུམ་དུ་བཅུག། དབང་བསྐུར། རྒྱུད་བཤད། གདམས་པ་དང་རྗེས་སུ་བསྟན་པ་མཐའ་དག་གནང་ནས་གླེགས་བམ་གཏད། དེས་ཀྱང་དེའི་དོན་ཉམས་སུ་བླངས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་སོ།
དེའི་ཚེ་ཡུ་རཱ་ཌའི་བྲམ་ཟེ་གཅིག་ལ་སྲས་བཞི་ཡོད་དེ། དེ་རྣམས་གཞོན་ནུའི་དུས་ནས་སྒྲའི་བསྟན་བཅོས་ལ་སོགས་པ་རིག་པའི་གནས་རྣམས་ལ་ལེགས་པར་སྦྱངས་ནས།
ཕྱིས་བསྟན་པ་ལ་དད་པར་གྱུར་པ་དང། དེའི་ནང་ནས་གཅིག་སྲས་སྒྲ་གཅན་འཛིན་བཟང་པོ་ལས་རབ་ཏུ་བྱུང་སྟེ། མཚན་ཡང་སྒྲ་གཅན་འཛིན་བཟང་པོར་བཏགས་སོ། དེས་ཕྱི་མཚན་ཉིད་ཀྱི་སྡེ་སྣོད་ལ་ལེགས་པར་སྦྱངས་པས་མཁས་པ་ཆེན་པོར་གྱུར་ཏེ།
དཔལ་བི་ཀྲ་མ་ལ་ཤཱི་ལའི་གཙུག་ལག་ཁང་གི་མཁན་པོ་མཛད་དེ། བསྟན་པའི་བྱ་བ་རྒྱ་ཆེར་མཛད་པ་དང། རྒྱལ་པོ་བི་སུ་ཀལྤ་ལ་མཁའ་འགྲོ་མས་གནང་བའི་གསང་སྔགས་ཀྱི་ཆོས་ཡོད་པ་ཐོས་ནས་དད་ནས།
དེའི་དྲུང་དུ་སོང་སྟེ། མཎྜལ་སྔོན་དུ་འགྲོ་བས་གུས་པ་དང་བཅས་ཏེ་གསོལ་བ་བཏབ་པས། དེས་དཔལ་གསང་བ་འདུས་པའི་དཀྱིལ་འཁོར་དུ་བཅུག་སྟེ་དབང་བསྐུར།
རྒྱུད་བཤད། གདམས་པ་དང་རྗེས་སུ་བསྟན་པ་མཐའ་དག་གནང་ངོ། དེས་ཀྱང་དེའི་དོན་ཉམས་སུ་བླངས་པས་སྐྱེད་རྫོགས་ཀྱི་དོན་ལ་བརྟན་པ་ཅུང་ཟད་ཐོབ་པ་དང།

མཐར་ཕྱིན་པར་བྱ་བའི་ཕྱིར་འཕགས་པ་ཀླུ་སྒྲུབ་ལ་བསྟན་པ་གཏད་དེ་སྤྱོད་པ་ལ་གཤེགས་སོ། དེའི་ཚེ་མདའ་འཕེན་པའི་སྤྱོད་པ་མཛད་དེ། མདའ་ལེགས་པར་བསྲངས་ན་གནད་དུ་འཕོག་པ་བཞིན་དུ། སེམས་ཅན་ཉིད་གནས་ལུགས་ཀྱི་སྟེང་དུ་བསྲོངས་ན་གྲོལ་བར་རྟོགས་ཏེ།
རྟོགས་པ་དང་མཆོག་བརྙེས་སོ། དེ་ནས་ས་ར་ཧ་སྟེ་མདའ་བསྣུན་ཞེས་གྲགས་ལ། དེས་རང་གིས་རྟོགས་པའི་དོན་གླུར་བླངས་པ། ད་ཧོ་མཛོད་ཅེས་གྲགས་པ། དམ་པ་ད་ཧོ་ཡིན་ལ།
བོད་ན་ད་ཧོ་སྐོར་གསུམ་མཛད་ཅེས་ཟེར་ཡང། རྒྱལ་པོ་ད་ཧོ་དང། བཙུན་མོ་ད་ཧོ་ནི། བལ་པོ་ཨ་སུས་ཁ་གཡར་ནས་བྱས་པར་བལ་པོ་ན་གྲགས་ཤེས་ཞེས་ཆོས་རྗེ་བུ་སྟོན་གསུང་ངོ། མཐར་དཔལ་གྱི་རི་ལ་གཤེགས་ཏེ་ལོ་སུམ་སྟོང་བཞི་བརྒྱ་བཞུགས་ནས་སྐལ་ལྡན་གྱི་དོན་མཛད་ཅེས་འབྱུང་ངོ།
དེའི་ཚེ་སངས་རྒྱས་མྱ་ངན་ལས་འདས་ནས་ལོ་བཞི་བརྒྱ་སོང་བ་ན་འཕགས་པ་ཀླུ་སྒྲུབ་བྱོན་ཏེ། དེའི་རྣམ་ཐར་གོང་དུ་བཤད་ལ།
དེས་བྱིན་གྱིས་བརླབས་པ་ནི་དཔལ་ཤ་ཝ་ར་དབང་ཕྱུག་ཡིན་ཏེ། ཁ་གཅིག་ས་ར་ཧ་དང། ཤ་ཝ་ར་དབྱུག་གཅིག་ཏུ་འདོད་པ་ནི་མི་འཐད་དེ། འདི་དང་པོ་གར་མཁན་གྱི་རིགས་ཡིན་པར་བཤད་ཅིང། རི་ཁྲོད་དབང་ཕྱུག་ཅེས་ཀྱང་ཟེར།
དེས་གླེན་མུ་ཡི་ས་ལ། དེས་རྒྱལ་པོ་བི་མ་ལ་ཙནྟྲའམ། དྲ་རི་ཀ་པ་དང། སློབ་དཔོན་བྲམ་ཟེའི་རིགས་ཌེམ་ཀི་པ་གཉིས་ལས། དྲ་རི་ཀ་པས། སློབ་དཔོན་རྡོ་རྗེ་དྲིལ་བུ་པ་ལ།
དེས་རུས་སྦལ་ཞབས། དེས་ཛ་ལནྡྷ་ར་པ། དེས་ནག་པོ་སྤྱོད་པ། དེས་གུ་ཧྱ་པ། དེས་རྣམ་རྒྱལ་ཞབས་ལའོ། དེ་རྣམས་ཀྱི་རྣམ་ཐར་དོན་དུ་གཉེར་ན་གསང་འདུས། བདེ་མཆོག་གི་ཆོས་འབྱུང་དུ་བལྟ་བར་བྱའོ།
དེ་ནས་ཏེ་ལོ་པ། ནཱ་རོ་པ་རྣམས་ལས་བརྒྱུད་པ་རིང་རྒྱུད་ལྟ་བུ་ཡིན་ཀྱང་། འདི་དག་དང་འོག་ནས་སོ་སོའི་བརྒྱུད་པ་འབྱུང་བ་ལ་ཡང་རིང་རྒྱུད། ཉེ་རྒྱུད། བྱིན་བརླབས་ཀྱི་བརྒྱུད་པ་གསུམ་ཀ་འབྱུང་མོད།

འདིར་བྱིན་བརླབས་ཀྱི་བརྒྱུད་པ་སྟེ་བརྒྱུད་ཀྱི་དབང་དུ་བྱས་ན། ཏེ་ལོ་པའི་རྣམ་ཐར་ནི། དེ་དང་པོ་རྒྱལ་རིགས་ལས་རབ་ཏུ་བྱུང་སྟེ། མཚན་ཤེས་རབ་བཟང་པོ་ཞེས་པར་བཏགས། རིམ་པའི་གནས་རྣམས་ལ་སྦྱངས་པས་མཁས་པ་ཆེན་པོར་གྱུར་ནས།
བླ་མ་རྣམ་རྒྱལ་ཞབས་ལ་གཏུགས། དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར། རྒྱུད་མན་ངག་དང་བཅས་པ་ཞུས། དེར་བླ་མས་ལུང་བསྟན་ཏེ། ཤར་ཕྱོགས་བྷ྄ཾ་ག་ལའི་རྒྱུད།
ཧ་རི་ཀེ་ལ་ཞེས་བྱ་བ་ཟ་ཧོར་གྱི་གྲོང་ཁྱེར་དེ་ན་སྤྲུལ་པའི་རྒྱལ་པོ་ཨུཏ་མ་སྐྱེས་པ་ཞེས་བྱ་བས་བྱིན་གྱི་བརླབས་པའི་སྒྲུབ་ཐག་ཉེ་བ་ཡོད། དེ་ན་པཉྩ་ཏི་པི་ནི་ཞེས་བྱ་བའི་ཚོང་འདུས་ན་སྨད་འཚོང་མ་ཏིལ་བརྡུང་བ་ཞིག་ཡོད་ཀྱི།
དེའི་གཡོག་གྱིས་ལ་རྟོགས་པ་སྦྱོངས་ཤིག། ཅེས་ལུང་བསྟན་ནས་དེར་བྱོན་ཏེ། སྨད་འཚོང་མའི་གཡོག་བྱས་པས་མོས་ཏིལ་བརྡུང་དུ་བཅུག་སྟེ། སློབ་དཔོན་གྱིས་ཏིལ་བརྡུངས་ཤིང་ཉམས་སུ་བླངས་པས།
ཏིལ་ལ་མར་གནས་ཀྱང་བརྡུང་བ་དང་བཙིར་བ་མ་བྱས་ན་མངོན་དུ་མི་འགྱུར། དེ་བཞིན་དུ་རང་སེམས་སངས་རྒྱས་སུ་གནས་ཀྱང་ཉམས་ལེན་མ་བྱས་ན་མངོན་དུ་མི་འགྱུར་བར་དགོངས་ཏེ།
ཉམས་སུ་བླངས་པས་དེ་ཁོ་ན་ཉིད་མངོན་སུམ་དུ་གྱུར་པའི་རྟོགས་པ་སྐྱེས་ཏེ། རྡོ་རྗེ་འཆང་གི་མངོན་སུམ་དུ་དབང་བསྐུར། བྱིན་གྱིས་བརླབས་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ། དེར་སྨད་འཚོང་མས་ཁོང་མཚན་མོ་ནམ་མཁའ་ལ་མེ་དཔུང་འབར་བའི་དབུས་ན་འདུག་པ་མཐོང་སྟེ་འགྱོད་ནས་བཤགས་པ་བྱས།
རྗེས་སུ་གཟུང་བར་གསོལ་བ་བཏབ་པས། དེ་དབུར་བྱིན་གྱིས་བརླབས་པས། མོས་ཀྱང་དངོས་གྲུབ་ཐོབ་ནས་རྒྱལ་པོ་ལ་སྨྲས་པས།
རྒྱལ་པོ་འཁོར་དང་བཅས་པ་སློབ་དཔོན་ལ་མཇལ་དུ་འོངས་པ་ལ། ནམ་མཁར་བཞུགས་ནས་ཏིལ་མར་གྱིས་དཔེས་མཚོན་པའི་ཟབ་ཆོས་མང་པོ་གསུངས་པས། རྒྱལ་པོ་འཁོར་

བཅས་དད་དེ། ཉམས་སུ་བླངས་པས་མཁའ་སྤྱོད་གྲུབ་སྟེ། རེ་ཤིག་ཡུལ་དེ་སྟོངས་པ་ཙམ་དུ་གྱུར་ཏོ། དེའི་སློབ་མ་ནཱ་རོ་པ་ནི། ཡབ་ཁ་ཆེ་བ་ཡིན། ཁ་གཅིག་རྒྱལ་རིགས་སུ་བཞེད་དེ། ཁུངས་ཐུབ་ལས་བྲམ་ཟེའི་རིགས་སུ་གསུངས་པས།
དེ་ལ་དཀར་ནག་བརྒྱད་ཡོད་པའི་ནང་ནས་བཟང་ཤོས་ནཱ་རོ་ཏ་པ་ཞེས་བྱ་བའི་རིགས་ཡིན། དེ་དང་པོར་སྒྲ་ལ་སོགས་པ་རིག་པའི་གནས་ཐམས་ཅད་ལ་སྦྱངས་པའི་མཁས་པ་ཆེན་པོར་གྱུར་ནས་ཕྱིས་སངས་རྒྱས་ཀྱིི་བསྟན་པ་ལ་ཏབ་ཏུ་བྱུང་ཏེ།
མཚན་ཛྙ་ན་སིནྡྷི་ཞེས་གྲགས་ལ། ནཱ་རོ་འགྲེལ་ཆེན་ལས་སྙན་གྲགས་བཟང་པོ་ཞེས་བཤད་དེ། མཚན་བརྒྱད་ཡོད་པའི་གཅིག་ཡིན་ནོ། དེ་ནས་སྡེ་སྣོད་གསུམ་དང་རྒྱུད་སྡེ་བཞི་ལ་སྦྱངས་ཤིང་ཡོངས་རྫོགས་ཀྱི་པཎྜི་ཏར་གྱུར་ཏོ།
དེའི་ཚེ་དཔལ་ན་ལེནྡྲ་ན་མཁས་པ་སྒོ་དྲུག་ཏུ་གྲགས་པ་ཡོད་པའི་ཤར་སྒོ་ཤཱནྟི་པ། ལྷོ་སྒོ་དབང་ཕྱུག་གྲགས་པ། ནུབ་སྒོ་ཤེར་འབྱུང་བློ་གྲོས།
དབུས་ན་ཛྙ་ན་མེ་ཏྲ་དང། རིན་ཆེན་རྡོ་རྗེ་གཉིས་ཡོད་ཅིང། ནཱ་རོ་པ་བྱང་སྒོ་བར་གྲགས། དེས་ཐོས་བསམ་བཤད་ཉན་གྱིས་འགྲོ་བའི་དོན་མཛད་ཅིང་བཞུགས་པའི་ཚེ། བདག་ཤེས་བྱ་རིག་པའི་གནས་ལ་མཁས་ཀྱང་རང་གི་སེམས་བ་འཇོ་བའི་ཡུན་ཙམ་དུའང་མི་གནས་པས་སེམས་ལ་དབང་ཐོབ་པའི་གདམ་ངག་ཅིག་དགོས་པར་འདུག་སྙམ་ནས།
གནས་དབེན་པར་དཔལ་འཁོར་ལོ་སྡོམ་པའི་ཉེ་སྙིང་ཡི་གེ་བདུན་པ་ལ་བསྙེན་པ་འབུམ་ཕྲག་བདུན་བྱས་པས་ས་གཡོ་བ་ལ་སོགས་པའི་ལྟས་བྱུང་ནས།
ཤར་ཕྱོགས་སུ་བླ་མ་ཏེ་ལོ་པའི་དྲུང་དུ་སོང་ཞིག་ཅེས་མཁའ་འགྲོ་མས་ལུང་བསྟན་ཏོ། དེ་ནས་རང་གི་གྲོགས་པོ་ལ་སྦྲན་པས་རིན་ཆེན་རྡོ་རྗེ་ན་རེ།
ཁོ་བོ་ཡོངས་རྫོགས་ཀྱི་པཎྜི་ཏར་གྱུར་ནས། ཀུ་སཱ་ལའི་རྐང་པ་ལ་ཕྱག་མི་འཚལ་ཟེར་ནས་འགྲོར་མི་ཉན། དེར་སློབ་དཔོན་གྱིས་རྒྱ་གར་ཤར་ཕྱོགས་ཛྭ་ར་བི་ཧ་ར་ཞེས་པ་དེར་བྱོན་ཏེ་

མི་ཐམས་ཅད་ལ་ཏེ་ལོ་པ་ག་ན་ཡོད་དྲིས་པས། ལ་ལ་ན་རེ་རབ་ཏུ་བྱུང་བའི་ཆ་ལུགས་སུ་བཞུགས་ཟེར། ལ་ལ་ན་རེ་རྡོར་པའི་ཆ་ལུགས་སུ་བཞུགས། རེས་འདིར་འོང། རེས་བི་ཧ་རའི་གཙུག་ལག་ཁང་དུ་འགྲོ་བ་ཡིན་ཟེར་ཏེ་མ་རྙེད།
ལན་གཅིག་རིམས་ནད་འཕྲོག་པའི་ལྷ་ཁང་ན་ཐམས་ཅད་ཆོས་སྟོན་ཟ་བའི་ཚེ། དགེ་འདུན་གྱི་གྲལ་བྱེད་པའི་ཕྱི་རོལ་ན་མེ་དཔུང་ཡོད་པའི་དྲུང་དུ་མི་སྔོ་བ། རིད་པ། ཉི་ལྷགས་ཀྱིས་ཁྱེར་བ།
འདོམས་དཀྲིས་ཀྱི་རས་ཙམ་ལས་གོས་མེད་པ་ཞིག་བྱུང་སྟེ། ཉ་མ་ཤི་བ་ཁ་གཅིག་ཁྱེར་ནས་མེ་གསེབ་ཏུ་བཅུག་ཅིང་བསྲེགས། དེ་ནཱ་རོ་པས་མཐོང་སྟེ་འདི་ལྟར་མ་བྱེད་བྱས་པས། ཉ་བསྲེགས་པ་ཆུར་བཅུག་སྟེ་ཕུས་བཏབ་པས་མ་ཤི་བར་སོས་སོ།
འདི་ནུས་པ་ཐོབ་པ་གཅིག་འདུག་པས་ཏེ་ལོ་པ་ཡིན་ནམ་སྙམ་པ་དང། ནཱ་རོ་པ་ང་ཏེ་ལོ་པ་ཡིན་ཟེར། དེ་ལ་སོགས་པ་མངོན་བར་ཤེས་པ་མང་དུ་གསུངས་པས། ཏེ་ལོ་པ་ཡིན་པར་ཡིད་ཆེས་ནས་ཕྱི་བཞིན་དུ་འབྲངས་ཏེ།
དཀའ་བ་སྤྱོད་པ་བཅུ་གཉིས་ལ་སོགས་པ་དུ་མས་ཏེ་ལོ་པ་མཉེས་པར་མཛད་པ་ནི་གཞན་དུ་གསལ་ལོ། དེ་ནས་དབང་དང། རྒྱུད་དང། མན་ངག་ལ་སོགས་པ་མཐའ་དག་རྫོགས་པར་གནང་ནས། མཚོན་བྱའི་དོན་ཞུས་པས།
ཀྱེ་ཧོ། འདི་ནི་རང་རིག་ཡེ་ཤེས་ཆེན་པོ་སྟེ། ངག་གི་ལམ་འདས་ཡིད་ཀྱི་དཔྱོད་ཡུལ་མིན། ཏེ་ལོ་ང་ཡིས་ཅི་ཡང་བསྟན་དུ་མེད། རང་ལ་རང་གིས་བསླན་ཏེ་ཤེས་པར་བྱོས། ཤེས་ཞེས་གསུངས་ཏེ།
འདིས་ནི་རྒྱ་མཚོ་དང་འདྲ་བའི་དོན་མཚོན་པ་བསྟན་ནས། ཆུ་བོ་དང་འདྲ་བའི་མཚོན་བྱེད་རྩ་རླུང་ལ་སོགས་པའང་གནང་སྟེ། ཁྱོད་སྒྲུབ་པ་སྙིང་པོར་གྱིས་ཤིག་ཅེས་གསུངས་ནས་མི་སྣང་བར་གྱུར།
དེ་ནས་ནཱ་རོ་པས་ཀྱང་བཤད་པ་དང་སྒྲུབ་པ་གཉིས་ཀ་

མཛད་ཅིང་བསྒོམས་པས་རྟོགས་པ་སྐྱེས་ཏེ་གླུར་བླངས་པ་ནི། འཆར་བ་མེད་ཅིང་ནུབ་པ་མེད། ཉིན་མོ་མེད་ཅིང་ནུབ་མོ་མེད། བླ་མའི་རྟོགས་པས་རྨོངས་པ་བཅད་དེ་སོང། གར་འགྲོ་གང་དུ་གནས་པ་མ་ཤེས་ཏེ། བདེན་བདེན་གྱིས་ནིི་དབང་པོའི་གྲོང་འདི་བཅོམ།
བསམ་དུ་མེད་པའི་རྣལ་འབྱོར་དེ་ལས་སྐྱེས། དེ་ལས་བདག་གིས་ཅི་ཞིག་བསམ་པར་བྱ། ཕྱོགས་རྣམས་སྟོང་ཞེས་རང་ཡང་རྣམ་པར་བྲལ། གང་བལྟས་དེ་ནི་རྟག་ཏུ་དེ་ཡིན་ཏེ།
གཉུག་པའི་ཡིད་ནི་གདོད་ནས་སྟོང་པར་སོང། རྒྱུ་དང་འབྲས་བུས་བཏང་སྙོམས་དག་ཏུ་དོར། འདི་ཡི་ཁྱད་པར་ཏེ་ལོ་པ་དབང་ངོ། ཞེས་གསུངས་སོ། དེ་ལྟ་བུའི་སློབ་དཔོན་དེ་ཡང་རྒྱལ་པོ་དཔུང་དང་བཅས་པ་དེངས་ནུས་པ་དང།
ཚོགས་ཀྱི་འཁོར་ལོའི་དུས་སུ་ཤིང་ཏོག་ལ་སོགས་པ་འགུགས་ནུས་པ་དང། སྦྱིན་སྲེག་གི་ཐབ་ཏུ་ལྷ་དྲུག་བཅུ་རྩ་གཉིས་ཞལ་བལྟ་ནུས་པ་དང། ཏིང་ངེ་འཛིན་གྱི་རྟོགས་པ་བརྟན་པོ་ཐོབ་པས་དངོས་གྲུབ་ཐོབ་པར་གྲགས་ཤིང།
རྗེ་མར་པ་ལས་བརྒྱུད་པ་རྣམས་ནི་སྐུ་ཚེ་འདི་ལ་མཆོག་གི་དངོས་གྲུབ་བརྙེས་པར་བཞེད། བཀའ་བརྒྱུད་འདི་པ་དང། ས་སྐྱ་པ། ཞ་ལུ་བ་རྣམས་བར་དོར་མཆོག་བརྙེས་པར་བཞེད་དོ།
དེ་ལ་སློབ་མ་དཔལ་མཆོག་ཌམྦི་པ། ཤཱནྟི་བ། ཇོ་བོ་རྗེ། དྷ་རི་པ། ཀུ་སཱ་ལི་པ། ཁ་ཆེ་ཛྙ་ན་དཔལ། ཤར་ཕྱོགས་པ་ཛ་ཡ་ཀ་ར་སྟེ་ཆེ་བར་གྲགས་པ་བདུན་དང། ཞི་བ་བཟང་པོ། ཞི་བའི་གོ་ཆ། ཇོ་བོ་སྨྲི་ཏི་ལ་སོགས་པ་པཎྜི་ཏའི་སློབ་མ་མང་པོ་དང།
མི་ཏྲི་པ། ཕམ་མཐིང་པ་སྐུ་མཆེད་ལ་སོགས་པ་ཡུན་རིང་བསྟེན་པའི་སློབ་མ་རྣམས་དང་གཞན་ཡང་མར་པ་ལོ་ཙཱ་ལ་སོགས་པ་དཔག་ཏུ་མེད་པ་རྣམ་གྲོལ་ལ་བཀོད་དོ།
དེའི་ནང་ནས་ཤཱནྟི་པ་སྒོ་དྲུག་གི་མཉམ་པོ་ཡིན་ཡང། ནཱ་རོ་པའི་ཞབས་ལ་གཏུགས་ནས་བདེ་མཆོག་འཁོར་ལོའི་

དཀྱིལ་འཁོར་དུ་དབང་ཞུས། རྒྱུད་མན་ངག་དང་བཅས་པ་དང། མ་ཧཱ་མཱ་ཡའི་དབང་རྒྱུད་མན་ངག་དང་བཅས་པ་གསན། ཇོ་བོ་ཆེན་པོའི་བླ་མ་གནས་བརྟན་བྱང་ཆུབ་བཟང་པོ་ལ། དཔལ་ཀྱེ་ཡེ་རྡོ་རྗེའི་རྩ་རྒྱུད་གདམས་ངག་དང་བཅས་པ་མནོས་ཏེ་ཐུགས་ཉམས་སུ་བཞེས་ཤིང།
ཐམས་ཅད་མཁྱེན་པ་གཉིས་པ་ལྟ་བུར་གྲགས་པས། གསང་འདུས། དགྱེས་རྡོར། མ་ཧཱ་མཱ་ཡ། དགྲ་ནག་ལ་སོགས་པའི་རྒྱུད་མང་པོ་དང། ཉི་ཁྲི་དང་བརྒྱད་སྟོང་པ་ལ་སོགས་པའི་མདོ་མང་པོ་དང།
མདོ་སྡེ་རྒྱན་ལ་སོགས་པའི་བསྟན་བཅོས་མང་པོ་ལ་འགྲེལ་པ་མཛད་ནས། དཔལ་འཁོར་ལོ་སྡོམ་པའི་རྒྱུད་ལ་འགྲེལ་པ་མཛད་པར་རྩོམ་པའི་ཚེ་རྨི་ལམ་དུ་རྡོ་རྗེ་ཕག་མོས་ཞལ་བསྟན་ནས་ཀླ་ཀློའི་སྐད་ཀྱིས་ཤིན་དུ་སྦས་པའི་རྒྱུད་འདི་གསལ་བར་མ་འགྲོལ་བར།
དོན་ཟབ་མོ་ཉམས་སུ་ལོང་ཞིག་ཅེས་བཀག་པ་དང་གནང་བའི་ལུང་བསྟན་ཐོབ་ནས། ཕྱི་རུ་ཉན་ཐོས་ཀྱི་སྤྱོད་པ་མཛད། ནང་དུ་དོན་ཟབ་མོ་ཉམས་སུ་བླངས་པས་གྲུབ་པ་བརྙེས་པ་ཡིན་ཏེ།
རྡོ་རྗེ་གདན་པས། རྒྱལ་རིགས་སྤྱོད་པ་མཐར་ཕྱིན་ནས། འདུལ་འཛིན་གསང་སྔགས་དངོས་གྲུབ་རྙེས། ཤཱནྟི་པ་ཞེས་བྱ་བ་ཡི། བླ་མ་དེ་ལ་ཕྱག་འཚལ་ལོ།
ཞེས་སོ། དེ་ལྟར་ནཱ་རོ་པ་དང། ཤཱནྟི་པ་གཉིས་ཀྱི་ཡོན་ཏན་རྫོགས་པར་མངའ་བ་ཇོ་བོ་ཆེན་པོ་ཡིན་ཁ། ལམ་ཡིག་ལས། བི་ཀྲ་མ་ལ་ཤཱི་ལའི་གཙུག་ལག་ཁང་དུ་ངོ་བོ་རྗེ་བཞུགས་པའི་དུས། ནཱ་རོ་པ་བྱོན་པ་ལ།
དགེ་འདུན་རྣམས་ཀྱིས་བསུ་བ་རྒྱ་ཆེན་པོ་མཛད། ནཱ་རོ་པའི་ཞལ་ནས་ཇོ་བོ་ལ། ད་ནི་སངས་རྒྱས་ཀྱི་བསྟན་པའི་བདག་པོ་ཁྱེད་ཡིན་ནོ་གསུངས། ཇོ་བོས། ཁྱེད་ཉི་མ་དང་འདྲ་བ་བཞུགས་བཞིན་དུ་ཁོ་བོ་སྲིན་བུ་མེ་ཁྱེར་ལྟ་བུས་འཇིག་རྟེན་གསལ་བར་ག་ལ་ནུས་ཞུས་པས།
ཁོ་བོ་ནི་ཡུན་རིང་པོར་མི་སྡོད་གསུངས། དེར་ཞག་ཉི་ཤུ་ཙམ་བཞུགས། ལྷོ་ཕྱོགས་སུ་བྱོན་ཏེ་ཞག་ཉི་ཤུ་ཙམ་ན། གཤེགས་པའི་གདུང་རུས་

འབྲལ་བ་བསྲུང་བའི་རྟེན་དང་བཅས་བ་ཕྱག་ཏུ་བྱུང་བ་བོད་དུ་སྤྱན་དྲངས་ཤེས་ཞེས་འབྱུང་ངོ། དེ་ལྟར་ནཱ་རོ་པ་ལ་ཆོས་མཐའ་དག་རྫོགས་པར་གསན་ཀྱང། བར་དུ་དཔལ་མཆོག་ཌོ་མཱི་བ་འབྱུང་བ་བྱིན་བརླབས་ཀྱི་བརྒྱུད་པ་ཡིན་པར་ལམ་ཡིག་ལས་གསུངས་ཏེ།
དེའི་ལོ་བརྒྱུས་རྒྱུས་ནི། ཌོ་མཱི་བ་རིགས་ངན་ཞིག་ཕྱུགས་འཚོ་བ། ནཱ་རོ་པ་ཡུལ་དབུས་ཀྱི་ནགས་ཁྲོད་ཞིག་ཏུ་བསྒོམ་གྱི་བཞུགས་པ་ལ་དད་དེ། ཉིན་རེ་བཞིན་གོ་ལའི་ཤིང་ཁྲེས་བཙོངས་པའི་རིན་གྱིས་བསྙེན་བཀུར་བྱས་པས།
ཁྱོད་ང་ལ་དད་དམ་གསུང། དད་ཞུས་པས། འོ་ན་བྱ་བ་ངན་པ་སྤོངས་ལ་ངའི་ཉེ་འཁོར་དུ་སྡོད་གསུང་སྟེ། དབང་བསྐུར་བྱིན་གྱིས་བརླབས། སྒྲུབ་པ་མཛད་པས་མཆོག་གི་དངོས་གྲུབ་བརྙེས་ཏེ།
གྲགས་པས་ཀུན་ཏུ་ཁྱབ་པོ། དུས་དེར་ཇོ་བོ་བི་ཀྲ་མ་ལ་ཤཱི་ལའི་གཙུག་ལག་ཁང་དུ་ཡོན་ཏན་གྱིས་ངོམས་པ་ལྟ་བུར་བཞུགས་ནའང། ཌོ་མཱི་བའི་སྙན་པ་གསན་པས།
བདག་བྱིན་གྱིས་བརླབས་པའི་སྒོར་ཞུགས་ནས་གསོལ་བ་བཏབ་པས། རྣལ་ལམ་དུ་ནམ་མཁའ་ལ་དགེ་སློང་གཉིས་མི་ཤ་ལག་པ་གཅིག་ཟ་ཡིན་བྱུང་བ། ཇོ་བོ་ལ་ཡང་གསོལ་ཟེར་བས། དགེ་སློང་ལ་སྦོམ་པོར་མི་འགྱུར་རམ་དགོངས་པ་ན་རྒན་པ་ལ་གཞོན་པས་སངས་རྒྱས་ལ་འཁྲུལ་པ་མངའ་འམ་ཟེར་བ་ལ་རྒན་པས་མི་མངའ་ཟེར་བའི་ལན་ལ་དགོངས་དེ་གསོལ་བས།
སང་ཉི་མ་དྲོ་ཁའི་བར་ཏིང་ངེ་འཛིན་གཅིག་ཏུ་གྱུར་ཕྱིས་དངོས་སུ་མཇལ་ཏེ།
གསང་སྔགས་ཀྱི་ཆོས་མཐའ་དག་རྫོགས་པར་གསན་ནོ། དེ་དག་རྣམས་ནི་བརྒྱུད་པ་གསུམ་གྱི་ཡོན་ཏན་རྫོགས་པར་མངའ་ཚུལ་ཟུར་ཙམ་སྨོས་པ་སྟེ་རྒྱས་པར་གཞན་དུ་བལྟ་ཞིང། གཞན་ཡང་སྔགས་མཚན་ཉིད་རྫོགས་པར་གསན་པ་སོ་སོའི་བརྒྱུད་པ་ཅུང་ཟད་འོག་ཏུ་འབྱུང་ལ།
གཙོ་བོར་བརྒྱུད་པ་གསུམ་དུ་འདུས་པར་གསུངས་ཏེ་

ཇོ་བོ་སྙེ་ཐང་ནས་དགའ་ལྡན་དུ་གཤེགས་ཀར། བཤེས་གཉེན་སྟོན་པ་ལ་བསྟན་པ་གཏད་པའི་ཚུལ་མི་འཆུག་བསྡམས་པ་ལས། ཀ་བ་ཤཱཀྱ་དབང་ཕྱུག་ལ་སོགས་པ། བོད་སྟོན་ཐམས་ཅད་འདུས་པའི་སློབ་གྲལ་དུ། མི་འཆུག་བསྡམས་པའི་ཁོང་པ་ཟེར་ཞེས་བྱ་བ།
ཕ་རྗེས་བུ་ལ་གཞག་པའི་གནད་འཇུན་འདི། མགོན་པོ་ཐུགས་རྗེ་ཅན་དེས་འབྲོམ་པ་མཛད། དགའ་ལྡན་གནས་དང་རྡོ་རྗེ་གདན་ལ་སོགས། གང་དུ་བསྟན་པའི་བདག་པོ་ནས་བཟུང་སྟེ། བྱམས་པ་ཐོགས་མེད་དབྱིག་གཉེན་རྣམ་གྲོལ་སྡེ།
མཆོག་སྡེ་དུལ་བའི་སྡེ་དང་གྲགས་པའི་དཔལ། སེང་བཟང་ཀུ་སྣ་ལི་དང་གསེར་གླིང་པ། རྒྱ་ཆེན་སྤྱོད་པའི་བརྒྱུད་ཀྱིས་ཁོ་བོ་གཟུང། ང་ནི་རང་བྱུང་བཅོས་མའི་བླ་མ་མིིན།
འབྲོམ་སྟོན་སྤྱི་ལ་སེམས་ལ་ཕ་རྗེས་གཟུང། འཇམ་དཔལ་ཀླུ་སྒྲུབ་ཟླ་བ་གྲགས་པ་དང། རིག་པའི་ཁུ་བྱུག་ཨ་བ་དྷཱུ་ཏཱི་གཉིས། ཟབ་མོ་ལྟ་བའི་བརྒྱུད་པས་ཁོ་བོ་གཟུང། ལྟ་བ་ཕྱོགས་སུ་ལྷུང་བའི་དགེ་སློང་མིན།
འབྲོམ་སྟོན་སྤྱི་ལ་སེམས་ལ་ཕ་རྗེས་གཟུང། ཐུགས་རྗེ་ཆེན་པོ་བདེ་གཤེགས་རྡོ་རྗེ་འཆང། ཆོས་གཟིགས་ཏེ་ལོ་པ་དང་ནཱ་རོ་པ། ཉམས་ལེན་བྱིན་བརླབས་བརྒྱུད་པས་ཁོ་བོ་གཟུང།
མདོ་རྒྱུད་རང་གར་ཤོར་བའི་སློབ་དཔོན་མིན། འབྲོམ་སྟོན་སྤྱི་ལ་སེམས་ལ་ཕ་རྗེས་གཟུང། བོ་དྷི་སཏཱ་མཉྫུ་ཤྲཱི་བྷ་དྲ། རཏྣ་ཤྲཱི་དང་དྷརྨ་རཀྵི་ཏ། ཤཱནྟི་བ་དང་རཏྣཱ་ཨ་ཀ་ར། ཝཱགི་ཤཱ་ར་བྲམ་ཟེ་ཛཻ་ཏཱ་རི།
བརྒྱ་དང་ལྔ་བཅུའི་ཚོགས་རབ་བཅས་པ་ཡི། བླ་མ་རྣམས་ཀྱི་མདོ་རྒྱུད་གཞུང་འགྲེལ་དང། མན་ངག་བརྒྱུད་པས་ཁོ་བོ་རྗེས་སུ་གཟུང། བླ་མ་བསླུ་བའི་སློབ་མ་ང་མ་ཡིན། ཁོ་བོ་རྒྱལ་པོ་སྨྲ་བ་ལན་གཅིག་ཡིན།
འབྲོམ་སྟོན་སྤྱི་ལ་སེམས་ལ་ཕ་རྗེས་གཟུང། ཞེས་གསུངས་སོ།

འདིར་སྨྲས་པ། ཀུན་མཁྱེན་གངས་རིའི་དབང་པོ་ལས་འོངས་པའི། དངོས་གྲུབ་རླབས་ཀྱི་ཕྲེང་བ་གངྒའི་རྒྱུན། སྐྱོན་བྲལ་ཤིང་རྟ་ཆེན་པོའི་ལམ་ལས་དྲངས། སྐལ་བཟང་གདུལ་བྱའི་ཞིང་རྣམས་སྨིན་པར་མཛད། བཞི་པ་སྲོལ་འཛིན་ཨ་ཏི་ཤའི་རྣམ་ཐར་ནི།
བསྐལ་པ་དཔག་ཏུ་མེད་པའི་སྔོན་རོལ་དུ། བཅོམ་ལྡན་འདས་ཐུབ་པ་ཆེན་པོ་དང་ཐུགས་མཉམ་དུ་བསྐྱེད་ཅིང། སྟོན་པ་སངས་རྒྱས་པའི་དུས། རྒྱལ་སྲས་བཟང་པོ་སྐྱོང་ཞེས་པར་བཞུགས་ཤིང་བསྐལ་བཟང་འདི་ལ་སངས་རྒྱས་ཀྱི་མཛད་པ་སྟོན་པར་བཀའ་གདམས་གླེགས་བམ་ལས་གསུངས།
སྐུ་སྐྱེ་བ་འདིའི་རྣམ་ཐར་ཐུན་མོང་དུ་གྲགས་པ་རྣམས་ལམ་ཡིག་ཏུ་འབྱུང་བ་དང། ཐུན་མོང་མ་ཡིན་པ་སྣོད་མིན་ལ་གསང་བ་རྣམས་ཟུར་དུ་རྒྱས་སྡུས་དུ་མ་སྣང་ཡང་འདིར་གདུལ་བྱ་ཐུན་མོང་བ་དང་གཙོ་ཆེར་མཐུན་པ་ཟུར་ཙམ་བཀོད་ན།
ཤིང་མོ་གླང་ལ་བོད་དུ་རྒྱལ་པོ་གླང་དར་གྱིས་བསྟན་པ་ནུབ་པར་བྱས་པ་དེ་ནས་ལོ་དོན་བརྒྱད་སོང་བའི་དུས།
ཇོ་བོ་ཆེན་པོ་སྐུ་འཁྲུངས་ཏེ། དེའི་རྣམ་ཐར་ནི་པཎྜི་ཏ་སའི་སྙིང་པོ་དང། ནག་ཚོ་ལོ་ཙཱ་བ་གཉིས་ཀྱིས་ཕོ་བྲང་ན་བཞུགས་པའི་དུས་དང། ཐར་པར་གཤེགས་པའི་ཡོན་ཏན་གཉིས་སུ་གསུངས་པའི།
དང་པོ་ལ་གཉིས། ལོང་སྤྱོད་དང་རིགས་ཕུན་སུམ་ཚོགས་པ། རྟེན་དེ་ལ་ཡོན་ཏན་བརྙེས་ཚུལ་ལོ། དང་པོ་ནི། རྡོ་རྗེ་གདན་གྱི་ཤར་ཕྱོགས་བྷཾ་ག་ལ་ཟ་ཧོར་གྱི་ཡུལ་ན་གྲོང་ཁྱེར་བི་ཀྲ་མ་ལ་པུ་རི་ཞེས་པ་མི་ཁྱིམ་འབུམ་ཚོ་ཉི་ཤུ་རྩ་བདུན་ཡོད་པའི་དབུས་ན།
ཕོ་བྲང་གསེར་གྱི་རྒྱལ་མཚན་ཅན་ཞེས་པ། གསེར་གྱི་རྒྱལ་མཚན་སྟོང་ཕྲག་ཉི་ཤུ་རྩ་ལྔ། སྐྱེད་མོས་ཚལ་དང་རྫིང་བུ་ལྔ་སྟོང།
ཏ་ལའི་ཕྲེང་བ་བདུན་གྱིས་བསྐོར་བ། མདོར་ན་ལོང་སྤྱོད་མངའ་ཐང་འབྱོར་པ། རྒྱ་ནག་སྟོང་ཁུན་རྒྱལ་པོ་དང་

མཉམ་ལ། དེར་ཡབ་རྒྱལ་པོ་དགེ་བའི་དཔལ་དང། ཡུམ་དཔལ་མོ་འོད་ཟེར་ཅན་གཉིས་ལ་སྲས་གསུམ་འཁྲུངས་པ། པདྨའི་སྙིང་པོ། ཟླ་བའི་སྙིང་པོ། དཔལ་གྱི་སྙིང་པོ་ལས། འབྲིང་པོ་ཟླ་བའི་སྙིང་པོ་ནི་བླ་མ་རྗེ་བཙུན་འདི་ཡིན་ཏེ།
པཎྜི་ཏ་སའི་སྙིང་པོས་རིགས་ཕུན་སུམ་ཚོགས་པར་བསྟོད་པ་ལས། ཤར་ཕྱོགས་ཟ་ཧོར་ཡུལ་མཆོག་ན། དེ་ན་གྲོང་ཁྱེར་ཆེན་པོ་ཡོད། བི་ཀྲ་མ་ནི་པུ་རི་ཡིན། དེ་ཡི་དབུས་ན་རྒྱལ་པོའི་ཁབ།
ཕོ་བྲང་ཤིན་དུ་ཡངས་པ་ཡོད། གསེར་གྱི་རྒྱན་མཚན་ཅན་ཞེས་བྱ། ལོངས་སྤྱོད་མངའ་ཐང་འབྱོར་པ་ནི། རྒྱ་ནག་སྟོང་ཁུན་རྒྱལ་པོ་འདྲ། ཡུལ་དེའི་རྒྱལ་པོ་དགེ་བའི་དཔལ། བཙུན་མོ་དཔལ་མོ་འོད་ཟེར་ཅན།
ཡབ་ཡུམ་གཉིས་ལ་སྲས་གསུམ་མངའ། པདྨའི་སྙིང་པོ་ཟླ་བའི་སྙིང། དཔལ་གྱི་སྙིང་པོ་ཞེས་བྱ་འོ། རྒྱལ་བུ་པདྨའི་སྙིང་པོ་ལ། བཙུན་མོ་ལྔ་ཡོད་སྲས་ནི་དགུ། སྲས་ཀྱི་ཐུ་བོ་བསོད་ནམས་དཔལ། ད་ལྟའི་དུས་ན་མཁས་པ་ཆེ།
དྷཱ་ན་ཤྲཱི་ཞེས་བྱ་བར་གྲགས། ཆུང་བ་དཔལ་གྱི་སྙིང་པོ་ནི། དགེ་སློང་བི་རྒྱ་ཙནྟྲ་ཡིན། འབྲིང་པོ་ཟླ་བའི་སྙིང་པོ་ནི། ད་ལྟ་བླ་མ་རྗེ་བཙུན་ཡིན། ཞེས་འབྱུང་བ་ལྟར་རོ།
གཉིས་པ་ནི། ཆུ་ཕོ་རྟའི་ལོ་ལ་ཕོ་བྲང་གི་ཡང་ཐོག་ཏུ་འཁྲུངས་མ་ཐག། ཐོག་མཚམས་ན་ཨུཏྤ་ལ་སྔོན་པོ་སྐྱེས་པ་འཁོར་ཀུན་གྱིས་མཐོང་སྟེ། རྒྱལ་བུས་སྒྲོལ་མའི་ཞལ་དངོས་སུ་གཟིགས། སྐྱེ་བ་དཔག་ཏུ་མེད་པའི་ལྷ་ཡིན་པས་འབྲལ་མེད་དུ་རྗེས་སུ་འཛིན་པ་ཡིན་གསུངས།
དགུང་ལོ་བཅུའི་བར་དུ་ཡི་གེ་དང། བཟོ་དང། གསོ་དཔྱད་དང། ལུགས་ཀྱི་བསྟན་བཅོས་རྣམས་ལ་ལེགས་པར་སྦྱངས། དགུང་ལོ་ཉེར་གཅིག་གི་བར་དུ་སྒྲ་དང།
ཚད་མ་དང། སྒྱུ་རྩལ་དྲུག་བཅུ་རྩ་བཞི། ཟློས་གར་གྱི་བསྟན་བཅོས། སྙན་དངགས། མངོན་བརྗོད། རྩིས་ཀྱི་བསྟན་བཅོས་རྣམས་ལ་གཙོ་བོར་ལེགས་པར་སྦྱངས། བྲམ་ཟེ་ཛཻ་ཏཱ་རི་

བྱང་ཆུབ་བཟང་པོ། རིག་པའི་ཁུ་བྱུག ཨ་བ་དྷཱུ་ཏི་པ། རྣལ་འབྱོར་ས་རཱ་ཧཱུ་ལ་གུཔཱ། བོད་སྐད་དུ་གསང་བའི་སྒྲ་གཅན་འཛིན་ཞེས་པ་རྣམས་ལ་ཐེག་པ་ཆེན་པོའི་ཆོས་མཐའ་དག་དང། ཁྱད་པར་རཱ་ཧུ་ལ་ལ་དགྱེས་རྡོར་ཞུས།
མཚན་ཡེ་ཤེས་གསང་བའི་རྡེ་རྗེ་ཞེས་བཏགས། རྒྱུད་མན་ངག་དང་བཅས་པ་རྫོགས་པར་གསན། དེ་ནས་ལོ་དྲུག་རིག་པ་བརྟུལ་ཞུགས་ཀྱི་སྤྱོད་པ་མཛད། ཁྱད་པར་དུ་རྒྱུད་སྡེ་བཞི་ལ་སྦྱངས་པས་མཁས་ཤིང་གྲུབ་པ་བརྙེས།
ཡི་དམ་མང་པོའི་ཞལ་གཟིགས། ཏིང་ངེ་འཛིན་དཔག་ཏུ་མེད་པ་འཁྲུངས། མངོན་ཤེས་ལྔ་ཐོབ། རྡོ་རྗེ་རྣལ་འབྱོར་མ་དང་ཞལ་དངོས་སུ་མཇལ། དཀྱིལ་འཁོར་སྤྲུལ་ནས་དབང་བསྐུར་ཏེ། རྒྱུད་མན་ངག་འདུས་པར་གནང་ངོ།
དེའི་ཚེ་སྔགས་ལ་མཁས་པའི་ཐུགས་རྒྱལ་བྱུང་བ་ལ། མཁའ་འགྲོ་མ་རྣམས་ཀྱིས་ཨོ་རྒྱན་ནས་རྒྱུད་ཀྱི་གླེགས་བམ་བསམ་གྱིས་མི་ཁྱབ་པ་སྤྱན་དྲངས་ཏེ་ཐུགས་རྒྱལ་བཅག། དེ་དུས་བྷཾ་ག་ལའི་བསྟན་པ་ཕལ་ཆེར་མུ་སྟེགས་པ་ལ་ཤོར་བ་དང།
དེའི་གནས་བརྟན་མྱ་ངན་དུ་གྱུར་པ་ལ། ཇོ་བོ་འདི་སློངས་མོ་བའི་ཚུལ་གྱིས་བཞུགས་པའི་ཚེ། སྐུ་ལ་འོད་ཟེར་འཕྲོ་བ་མཐོང་བས་མུ་སྟེགས་དང་རྩོད་ནུས་སམ་ཞུས་པས་ནུས་གསུངས།
དེ་ནས་དུས་བྱས་ཏེ་བརྩད་པས། ཕྱི་རོལ་པ་ཐམས་ཅད་ཚར་བཅད་དེ་བསྟན་པ་ལ་བཙུད་དོ། གཉིས་པ་ནི། ཇོ་བོའི་དགོངས་པ་ལ། ད་ནི་རྣལ་འབྱོར་པའི་ཆུ་ལུགས་ཀྱིས་ནགས་སམ། དུར་ཁྲོད་དུ་བསྡད་ལ་གསྔགས་ཀྱི་སྒོ་ནས་མཆོག་བསྒྲུབ་དགོངས་པ་ན།
རཱ་ཧུ་ལ་གུཔཱ་རི་བྱ་རྐང་ཅན་ན་བཞུགས་པས་མཁྱེན་ནས། རྫུ་འཕྲུལ་གྱིས་བྱོན་ནས་རབ་ཏུ་འབྱུང་བར་བསྐུལ་བ་དང། རྣལ་ལམ་དུ་གཙུག་ལག་ཁང་ཆེན་པོ་ན་སྟོན་པ་ཉན་ཐོས་དང་བཅས་པའི་གྲལ་བཤམ་ན་བཞུགས་པ་ལ།
ཐུབ་པའི་གསུང་ནས། མི་མ་ཀི་ཅི་ལ་ཆགས་ནས་རབ་ཏུ་མི་འབྱུང་གསུང་བས་ཐུགས་

བསྐུལ་ཏེ། ཕལ་ཆེན་སྡེ་པའི་ནང་ནས་འཇིག་རྟེན་ལས་འདས་པར་སྨྲ་བའི་སྡེ་པ། སངས་རྒྱས་ཡེ་ཤེས་ཞབས་ནས་མཁན་བརྒྱུད་ལྔ་ཚིགས་པ། ཐེག་ཆེན་སྦྱོར་ལམ་པ་ཤཱི་ལ་རཀྵི་ཏ་ཞེས་པ་ཚུལ་ཁྲིམས་བསྲུང་བ་ལས་རབ་ཏུ་བྱུང་ཞིང་བསྙེན་པར་རྫོགས།
མཚན་དཱི་པམ་ཀ་ར་ཤྲཱི་ཛྙཱ་ན་ཞེས་བཏགས་ཏེ། དཱི་པམ་མར་མེ། ཀ་ར་མཛད། ཤྲཱི་དཔལ། ཛྙཱ་ན་ཡེ་ཤེས་ལ་འཇུག། ཏི་པམ་ཞེས་པ་ལ་གོ། དགུང་ལོ་ཉེར་བརྒྱད་དམ། ཉེར་དགུ་ལ་རབ་ཏུ་བྱུང།
དེ་ནས་ཨོ་ཏནྟ་པུ་རིར་བླ་མ་དྷརྨ་རཀྵི་ཏ་ལ་བྱེ་བྲག་བཤད་མཚོ་སོགས་ཐེག་དམན་གྱི་བསྟན་བཅོས་དང། སྡེ་པ་བཞི་ཀའི་འདུལ་བ་ལག་ལེན་དང་བཅས་པ་གསན་སྦྱོང་མཛད་དོ། གཞན་ཡང་བརྒྱུད་པ་གསུམ་ལྡན་གྱི་བླ་མ་རྣམས་ལ་སྡེ་སྣོད་མཐའ་དག་གསན་ནས་མཁས་པའི་གྲགས་པས་ཕྱོགས་ཐམས་ཅད་དུ་ཁྱབ་ལ།
ཁྱད་པར་དུ་བྱང་ཆུབ་ཀྱི་སེམས་བསྒོམ་པའི་མན་ངག་ལ་ནན་ཏན་སྙིང་པོར་མཛད་དེ་གསན་པས། བླ་མ་གསུམ་གྱི་གདམས་ངག་རྫོགས་པར་མངའ་ཞིང།
ལོ་ཙཱ་བའི་བསྟོད་པ་ལས། རྟག་ཏུ་བསྟེན་པའི་བླ་མ་ནི། ཤཱནྟི་པ་དང་གསེར་གླིང་པ། བྷ་དྲ་བོ་དྷི་ཛྙཱ་ན་ཤྲཱི། དངོས་གྲུབ་ཐོབ་པ་མང་པོ་དང། ཁྱད་པར་དུ་ནི་ཀླུ་སྒྲུབ་ནས།
གཅིག་ཏུ་གཅིག་ཏུ་བརྒྱུད་པ་ཡི། ཟབ་པ་དང་ནི་རྒྱ་ཆེེ་བའི། གདམས་པ་ཁྱེད་ལ་མངའ་བ་ཡིན། ཞེས་སོ། དེ་ལ་ཟབ་པ་ལྟ་བའི་བཤད་པ་དང། མན་ངག་འཕགས་པ་ཀླུ་སྒྲུབ་ནས་བརྒྱུད་པ་དང། རྒྱ་ཆེན་སྤྱོད་པའི་བརྒྱུད་པ་འཕགས་པ་བྱམས་པ་ནས་བརྒྱུད་པ་གཉིས་གོང་དུ་སྨོས་པ་དང།
རྗེ་བཙུན་འཇམ་དབྱངས་ཀྱིས་རྗེས་སུ་གཟུང་བ། ངོ་མཚར་ཅན་གྱི་གཏམ་བདུན་ལ་སོགས་པའི་ཡོན་ཏན་དང་ལྡན་པའི་རྒྱལ་སྲས་ཞི་བ་ལྷ་ལ་བརྒྱུད་པ་སྟེ།
བརྒྱུད་པ་གསུམ་གྱི་གདམས་ངག་རྫོགས་པར་མངའ་ཞིང། སོ་སོར་ཕྱེ་ན་གསྔགས་ལ་ཡང་བརྒྱུད་པ་ལུགས་ལྔ་ལས་

ཐུན་མོང་བའི་བརྒྱུད་པ་ནི། འཇམ་དཔལ། སངས་རྒྱས་ཡེ་ཤེས་ཞབས། མར་མེ་མཛད་བཟང་པོ། ཡི་གེ་པ། ཀརྞ་པ། ཛྙཱ་ན་ཤྲཱི་མི་ཏྲ་རྣམས་སོ། གསྔགས་མཐའ་དག་གི་བརྒྱུད་པ་ལུགས་གཅིག་ནི། ཀླུ་སྒྲུབ། ཨཱརྱ་དེ་ཝ།
མ་ཏི་ཙ་ལ། ཏེ་ལ་ཛོ་ཀི། ཙ་ཏི་ལ། མཉྫཱུ་ཤྲཱི་བྷ་དྲ། བོ་དྷི་བྷ་དྲ། ཤཱནྟི་པ་རྣམས་སོ། ལུགས་གཅིག་ནི། སངས་རྒྱས་ཡེ་ཤེས། སངས་རྒྱས་ཞི་བ། སངས་རྒྱས་གསང་བ། ཀུ་པཱ་ལི་ཆེ་བ། ཀུ་པཱ་ལི་ཆུང་བ་རྣམས་སོ།
གསང་འདུས་མཐའ་དག་གསན་པའི་བརྒྱུད་པ་གསུམ་ལས། དང་པོ་ནི། ཨིནྟྲ་བྷཱུ་ཏི། ཀླུ་མོ་རྣལ་འབྱོར་མ། ས་ར་ཧ། ཀླུ་སྒྲུབ། ཙ་ན་ཀཱིརྟི། བིརྱ་ཨིནྟྲ། ཙོ་བི་པ་ལ་ཏ། རོལ་པའི་རྡོ་རྗེ།
ས་འགེབས་པའི་ཞབས། ཤཱནྟི་པ་དང། ཡང་ཀླུ་སྒྲུབ། ཟླ་གྲགས། རིག་པའི་ཁུ་བྱུག། ཀུ་པཱ་ལི་ཆུང་བ་རྣམས་དང། ཡང་སངས་རྒྱས་ཡེ་ཤེས་ཞབས། པདྨ་བཛུ། ཨིནྟྲ་བྷཱུ་ཏི། ལྕམ་ལཀྵྨམ་ཀ་ར། སྤྱི་བོ་སྐྱེས།
འཇམ་དཔལ་བཤེས་གཉེན། སངས་རྒྱས་ཡེ་ཤེས། ཀམཱ་ལ། རོལ་པའི་རྡོ་རྗེ། ས་འགེབས་པ། ཤཱནྟི་པ་རྣམས་སོ། བདེ་མཆོག་མཐའ་དག་གསན་པའི་བརྒྱུད་པ། ལུ་ཡི་པ། ཌིམ་ཀི་པ། དྷ་རི་པ། ཛཻ་ཏཱ་རི་རྣམས་སོ། ཀྲྀ་ཡོག་མཐའ་དག་གསན་པའི་བརྒྱུད་པ་ནི།
ཀུ་པཱ་ལི་ཆེ་བ་དང། ཀུ་པཱ་ལི་ཆུང་བ་རྣམས་དང། གཤིན་རྗེ་གཤེད་མཐའ་དག་ནི། ཀ་མ་ལ་རཀྵི་ཏ་དང། ནག་པོ་ཞབས་རྣམས་ལས་གསན་ནོ། དེ་ལྟར་བརྒྱུད་པ་བསམ་གྱིས་མི་ཁྱབ་པ་མངའ་བའི་གཙོ་བོ་ནི་གོང་དུ་སྨོས་པའི་བརྒྱུད་པ་གསུམ་མམ་བཞིར་འདུའོ།
མདོར་ན་ལྟ་བ་ལུང་སྟོན་པའི་བླ་མ་ནཱ་རོ་པ། བརྟུལ་ཞུགས་བྱིན་གྱིས་རློབ་པ་ཌོ་མཱི་བ། ལས་ཚོགས་བྱིན་བརླབས་སྟེར་བ་བ་ལིམ་ཏ་ལ་ཙཱརྱ་རྫུ་འཕྲུལ་བྱིན་བརླབས་སྟེར་བ་མི་ཆེན་པོ།
ཕག་མོའི་བྱིན་བརླབས་སྟེར་བ་བྷུ་ཏ་ཀོ་ཊི། ཀླུ་སྒྲུབ་ཀྱི་གདམས་པ་སྟེར་བ་མཁས་པ་རྟ་མཆོག། བྱང་ཆུབ་ཀྱི་སེམས་སྟེར་བ་ཤེས་རབ་བཟང་པོ།
ཚིག་དོན་

རྒྱས་པར་འབྱེད་པ་ཤཱནྟི་པ། བསྟན་པའི་རྩ་བ་བློ་སྦྱོང་གི་སྒོར་འཇུག་པ་གསེར་གླིང་པ་ཆོས་ཀྱི་གྲགས་པ་རྣམས་ཏེ། མཁས་པའི་ཡོན་ཏན་གོང་གི་བླ་མ་བརྒྱུད་པ་དེ་དག་ཐམས་ཅད་ཀྱི་ཡོན་ཏན་རྫོགས་པར་མངའ་ཞིང།
རྡོ་རྗེ་གདན་བྱང་ཆུབ་ཆེན་པོའི་ཕོ་བྲང་དུ་མུ་སྟེགས་ཀྱི་སྨྲ་བ་ངན་པ་ལན་གསུམ་དུ་ཆོས་ཀྱིས་ཕམ་པར་མཛད་ནས་སངས་རྒྱས་ཀྱི་བསྟན་པ་གཟུང་ཞིང། བཙུན་པའི་ཡོན་ཏན་སོ་ཐར་དང་འགལ་བའི་ཉེས་པ་འོང་མ་མྱོང།
བྱང་སེམས་དང། གསང་སྔགས་ཀྱི་སྡོམ་པ་ལ་ཅུང་ཟད་བྱུང་སྲིད་ཀྱང། བཤགས་བསྡམ་སོགས་ཀྱིས་ཉེས་པ་དང་ཞག་ཏུ་འགྲོགས་མ་མྱོང་གསུངས། རྟོགས་པའི་ཡོན་ཏན་བྱང་ཆུབ་ཀྱི་ཐུགས་ལ་མངའ་བརྙེས།
ཏིང་ངེ་འཛིན་ཕུན་སུམ་ཚོགས་པས་སྤྱན་དང་མངོན་པར་ཤེས་པའི་ཡོན་ཏན་དང་ལྡན།་དྷཱ་རི་ཀ་པའི་སློབ་མ་བྲམ་ཟེ་སྡོམ་པ་བཟང་པོོ་སོགས་ལ་བདེ་མཆོག་གི་སྐོར་གསན་ནས། ཤར་ཕྱོགས་བྷཾ་ག་ལ་འོད་མའི་ཚལ་མེ་ཏོག་གླིང་དུ་སྒྲུབ་པ་མཛད་པས།
བདེ་མཆོག་གི་དཀྱིལ་འཁོར་ཞལ་གཟིགས་བསྟོད་པ་ཡང་མཛད། རྣལ་ཐུན་གཅིག་ལ་རྒྱུད་རྒྱལ་འབུམ་ཚོ་གཅིག་དང་བཞི་བརྒྱ་ལྔ་བཅུ་རྩ་ལྔ་གསན་པར་མཛད། ཆོས་ཀྱི་གཎྜིའི་སྒྲ་ནམ་མཁའ་ལ་བསྒྲག་པ་གསན་པས།
སྐྱེ་བ་མེད་པའི་དོན་ཐུགས་སུ་ཆུད་པ་སོགས་དེ་ལྟ་བུའི་ཡོན་ཏན་རྣམས་དང་ལྡན་པའི་ཇོ་བོ་ཆེན་པོ་དེ་ཉིད་ཀྱི་སྙན་པའི་གྲགས་པས་འཕགས་ཡུལ་ཀུན་དུ་ཁྱབ་སྟེ། དེའི་ཚེ་མ་ག་དྷ་དང།
ཨོ་ཏནྟ་པུ་རི་དང། སོ་མ་པུ་རི་དང། ན་ལེནྟྲ་དང། བི་ཀྲ་མ་ཤཱི་ལའི་གནས་གཞི་རྣམས་ན་པཎྜི་ཏ་དང་གྲུབ་ཐོབ་ཤིན་དུ་མང་ཡང། ཐམས་ཅད་ཀྱི་གཙུག་གི་ནོར་བུ་ལྟ་བུར་བཞུགས་པའི་དུས་སུ།
རྒྱལ་པོ་དྷརྨ་པཱ་ལས་ཇོ་བོ་རྡོ་རྗེ་གདན་ནས་བི་ཀྲ་མ་ཤཱི་ལར་སྤྱན་དྲངས་ནས། བསྟན་པའི་བདག་པོར་མངའ་གསོལ་བ་ལས་འཕྲོས་ཏེ། བི་ཀྲ་མ་ཤཱི་ལ་བཞེངས་པའི་

ལོ་བརྒྱུས་རྒྱུས་ཅུང་དེ་བཤད་ན། ནཱ་ལེནྟྲ་ན་སློབ་དཔོན་ཆེན་པོ་ཀམྤ་ལ་བྱ་བ་ཕྱག་རྒྱ་ཆེན་པོའི་དངོས་གྲུབ་བརྙེས་པ་གཅིག་བཞུགས་པ་དེས། ཆུ་བོ་གངྒའི་འགྲམ་ན་བྲག་དེའུ་གཅིག་ཡོད་པ་དེའི་སྟེང་དུ་གཙུག་ལག་ཁང་བརྩིགས་ན་སངས་རྒྱས་ཀྱི་བསྟན་པ་ལ་ཕན་ཆེ་བར་མངོན་ཤེསཀྱིས་གཟིགས་ནས།
དེ་རྩིག་པ་ལ་རབ་ཏུ་བྱུང་བ་བས་རྒྱལ་པོའི་རྟེན་ནུས་པ་ཆེ་བར་དགོངས་ཏེ། རྒྱལ་པོ་གོ་པཱ་ལའི་སྲས་དེ་བ་ཕ་ལ་བྱ་བ་མངའ་རིགས་ཕུན་སུམ་ཚོགས་པ་དང་ལྡན་པ་དེའི་བཙུན་མོའི་རྨི་ལམ་དུ་དགེ་སློང་སྣམ་སྦྱར་དམར་སེར་གྱོན་པ་ལྷུང་ཟེད་དང་མཁར་སིལ་ཐོགས་པ་གཅིག་གནས་གཡར་ཟེར་བ་རྨིས་ཏེ།
རྒྱལ་པོ་ལ་བརྗོད་པས།
དོ་ནུབ་ཀྱང་བྱུང་ན་གནས་བཏང་གི་གྱིས་གསུངས། ཡང་བྱོན་པ་ལ་དེ་ལྟར་བྱས་པས། རྒྱལ་པོ་དེའི་སྲས་སུ་སྐུ་སྐྱེ་བ་བཞེས་པ། རྒྱལ་པོ་དྷརྨ་པཱ་ལ་བྱ་བ་ཡུལ་དབུས་མ་ག་དྷ་ཐམས་ཅད་ལ་དབང་བསྒྱུར་བ་དེས།
བྲག་དེའུའི་ཁར་གཙུག་ལག་ཁང་བཞེངས་ཏེ། དེ་ལ་ཕྱོགས་བཞིར་མིང་བཞི་གྲགས་པ་ལས། བྱང་ཕྱོགས་པ་ལ་བི་ཀྲ་མ་ཤཱི་ལ་བྱ་བར་གྲགས་ཏེ། བོད་སྐད་དུ་ཚུལ་ཁྲིམས་ཀྱི་ངད་དང་ལྡན་པ་བྱ་བར་འོང། དེར་རྩ་བའི་སྡེ་བཞིའི་དགེ་སློང་ཚང་བར་བཞུགས་ཤིང་འཚོ་བ་ཡང་རྒྱལ་པོས་སྦྱོར་བ་དང།
རིག་པའི་གནས་ལྔའི་འཆད་ཉན་དར་བས། དེར་བཞུགས་པའི་རབ་བྱུང་ཕལ་ཆེ་བ་པཎྜི་ཏ་ཤ་སྟག་ཡིན་ནོ། དེའི་ཚེ་རྡོ་རྗེ་གདན་ནས་ཇོ་བོ་རྗེ་བི་ཀྲ་མ་ཤཱི་ལར།
རྒྱལ་པོ་དྷརྨ་པཱ་ལས་སྤྱན་དྲངས། འདི་ཁོ་ན་ལྷག་པར་གཟིགས་ཏེ། ཨ་ཏི་ཤ་ཞེས་མཚན་གསོལ་བ། བོད་ཀྱི་སྐད་དུ་ཕུལ་དུ་བྱུང་བ་ཞེས་བྱ་སྟེ། དེ་རྣམས་ཀྱི་གཙུག་གི་ནོར་བུ་ལྟ་བུར་མངའ་གསོལ་ཏེ།
རྒོལ་བ་ངན་པ་ཐམས་ཅད་ཚར་བཅད། སངས་རྒྱས་ཀྱི་བསྟན་པའི་སྲོག་ཤིང་ལྟ་བུར་བཞུགས་ནས། སྡེ་པ་ཐ་དད་པ་རྣམས་ཀྱི་བྱིན་ལེན་ལ་སོགས་པ་བླང་དོར་གྱི་གནས་ཕྲ་མོ་རྣམས་ཡན་ཆད་

མ་འདྲེས་པར་ཐེ་ཚོམ་གཅོད་པར་མཛད་དེ། ལོ་ཙཱ་བའི་བསྟོད་པ་ལས། བྱང་ཆུབ་ཆེན་པོའི་ཕོ་བྲང་དུ། ཐམས་ཅད་འདུས་ཤིང་འཚོགས་པ་ན། རང་དང་གཞན་གྱི་སྡེ་པ་ཡི། གྲུབ་མཐའ་ངན་པའི་རྒོལ་བ་ཀུན། སེང་གེའི་ང་རོའི་སྒྲ་སྐད་ཀྱིས།
ཐམས་ཅད་ཀྱི་ནི་ཀླད་པ་འགེམས། ཤེས་ཞེས་དང། ཨོ་ཏནྟ་ཡི་པུ་རི་ན། རབ་བྱུང་བརྒྱ་ཕྲག་ཕྱེད་དང་གསུམ། བི་ཀྲ་མ་ལ་ཤཱི་ལ་ན། རབ་བྱུང་བརྒྱ་ཕྲག་མང་པོ་དང། རྩ་བའི་སྡེ་བཞི་ཚང་བར་བཞུགས།
སྡེ་པའི་ཁེངས་དྲེགས་མི་མཛད་དེ། མ་ག་དྷ་ཡི་ཡུལ་གྱི་ནི། གནས་གཞི་མ་ལུས་ཐམས་ཅད་ཀྱི། སྟོན་པའི་འཁོར་ནི་བཞི་པོ་ཡི། ཀུན་གྱི་གཙུག་གི་ནོར་བུར་གྱུར། ཁྱོད་ནི་སྡེ་པ་བཅུ་བཅོ་བརྒྱད་ཀྱི།
ཀུན་གྱི་སྤྱི་ལ་བཞུགས་པ་ན། ཐམས་ཅད་ཀྱིས་ནི་ལུང་ཡང་ལེན། ཞེས་འབྱུང་བ་ལྟར་རོ། དེ་ཡང་བསྟན་པ་བསྲུང་བ་ལ། རྣལ་འབྱོར་གྱི་སྟོབས་ཀྱིས་བསྲུང་བ། དབང་ཕྱུག་གི་སྟོབས་ཀྱིས་བསྲུང་བ།
རིག་པའི་སྟོབས་ཀྱིས་བསྲུང་བ། རིགས་པའི་སྟོབས་ཀྱིས་བསྲུང་བ་དང་བཞི་ལས། དེ་བཞི་ཀའི་སྟོབས་ཀྱིས་སངས་རྒྱས་ཀྱི་བསྟན་པ་བསྲུང་བ་ནི་ཇོ་བོ་རྗེ་ཙམ་ཡིན་གསུངས་ཏེ། རྒྱས་པར་གཞན་དུ་བལྟའོ།
དེ་ལྟ་བུའི་ཡོན་ཏན་ཕུན་སུམ་ཚོགས་པ་དང་ལྡན་པ་དེ་ཉིད། བོད་དུ་སྤྱན་འདྲེན་དགོས་པའི་རྒྱུ་མཚན་ལས་འཕྲོས་ཏེ། བོད་ཀྱི་མི་རྣམས་བྱུང་ཚུལ་དང། བསྟན་པ་སྔ་དར་གྱི་དུས་དམ་པའི་ཆོས་འཕེལ་འགྲིབ་བྱུང་བའི་ཚུལ་ཅུང་ཟད་བཤད་ན།
དེ་ཡང་བོད་ཀྱི་མི་རྣམས་བཀའ་ཆེམས་ཀ་ཁོལ་མ་ལས། སྤྲེའུ་དང་བྲག་སྲིན་གྱི་རྒྱུད་དུ་བཤད། ལྷ་ལས་ཕུལ་དུ་བྱུང་བའི་བསྟོད་འགྲེལ་ལས། སྐྱབས་སེང་བུ་སྡེ་ལྔ་དང།
དགྲ་ངན་དཔུང་ཚོགས་བཅུ་གཉིས་མ་མཐུན་པའི་ཚེ། རྒྱལ་པོ་རཱུ་པ་ཏི་ཞེས་པ་དཔུང་དང་བཅས་པ་ཁ་བ་ཅན་དུ་བྲོས་པའི་བརྒྱུད་ཡིན་པར་བཤད་དེ། གཉིས་ཀའི་བརྒྱུད་དངོས་དེ་ཡང་བོད་ཀྱི་རྒྱལ་པོ་ལ་སྔ་བ་

རྗེ་གཉའ་ཁྲི་བརྩན་བཙན་པོ་ནས་རྒྱལ་རབས་ཉི་ཤུ་རྩ་བརྒྱད་པ། སངས་རྒྱས་སྨན་བླའི་སྤྲུལ་པ་ལྷ་ཐོ་ཐོ་རི་གཉན་བརྩན་བཙན་བྱོན་ཏེ་དམ་པའི་ཆོས་ཀྱི་དབུ་བརྙེས་པ་ཙམ་མཛད། དེ་ནས་རྒྱལ་རབས་ལྔ་པ་ལ་འཕགས་པ་སྤྱན་རས་གཟིགས་དབང་ཕྱུག་གིས་རྒྱལ་པོ་སྲོང་བརྩན་བགམ་བཙན་སྒམ་པོའི་སྐུར་སྤྲུལ་ཏེ།
བོད་ཀྱི་མི་རྣམས་དགེ་བ་བཅུའི་ལམ་ལ་བཀོད་ཅིང། དུད་འགྲོ་རྣམས་ཀྱི་རྣ་བར་ཡང་ཨརྱ་ཨ་བ་ལོ་ཀ་ཞེས་བསྒྲགས་པ་སོགས་རིམ་གྱིས་སྨིན་པར་མཛད།
དེ་ནས་རྒྱལ་རབས་བཞི་ན་འཕགས་པ་འཇམ་དཔལ་གྱི་སྤྲུལ་པར་གྲགས་པའི་བྱང་ཆུབ་སེམས་དཔའ་ཁྲི་སྲོང་ལྡེའུ་བརྩན་བཙན་གྱིས་ཟ་ཧོར་གྱི་མཁས་པ་ཆེན་པོ་ཞི་བ་འཚོ་སྤྱན་དྲངས་ནས།
ཉང་ཤ་མི་གོ་ཆ། རྨ་རིན་ཆེན་མཆོག། ལ་གསུམ་རྒྱལ་བ་བྱང་ཆུབ། ཏཱ་དཔལ་དབྱངས། རྦ་ཡེ་ཤེས་དབང་པོ། དབའ་མཉྫུ་ཤྲཱི། སྤ་གོར་བཻ་རོ་ཙ་ན་སྟེ། ཚད་སད་མི་མི་བདུན་ལ་སོགས་པ་རབ་ཏུ་བྱུང་ཞིང།
སློབ་དཔོན་པདྨ་འབྱུང་གནས་ཀྱིས་བོད་ཀྱི་ལྷ་སྲིན་གདུག་པ་ཅན་བཏུལ། སངས་རྒྱས་ཀྱི་བསྟན་པ་བཙུགས་པ་ལས། དེ་དག་ཉིད་ཀྱི་རིགས་ལ་ཕ་རོལ་དུ་ཕྱིན་པ་དང། རྡོ་རྗེ་ཐེག་པའི་བསྟན་པ་མཐའ་དག་རྒྱས་པར་བྱུང་ཞིང།
དེ་དག་གི་རྒྱ་དཔེའ་བསམ་ཡས་སུ་བཞུགས་པ་རྣམས། ཕྱིས་དཔལ་མར་མེ་མཛད་ཡེ་ཤེས་ཀྱིས་གཟིགས་པས་ངོ་མཚར་བ་འཁྲུངས་ཏེ། དུས་དེར་བྱུང་བའི་བོད་ཀྱི་བསྟན་པ་འདྲ་བ་རྒྱ་གར་དུ་ཡང་བྱུང་དཀའ་བར་འདུག་ཅེས་གསུང་ཞེས་ལམ་ཡིག་ལས་གསུངས།
དེ་ལྟ་བུའི་བསྟན་པ་ཕུན་སུམ་ཚོགས་པ་དེ་ཡང་རྒྱལ་པོ་དར་མ་ཞེས་པ། སྡིག་པ་ཅན་གྱི་བློན་པོ་དང་བགྲོས་ཏེ། རབ་ཏུ་བྱུང་བ་མང་པོ་ཁྱིམ་པར་ཕབ་ཅིང།
རྟགས་འདོར་དུ་མ་འདོད་པ་རྣམས་དཀྲོངས་ནས་བསྟན་པ་རིན་པོ་ཆེ་བསྣུབས་སོ། དེའི་དུས་ཀྱི་སྔགས་ཀྱི་བསྟན་པ་འཛིན་པར་རློམ་པའི་ཁྱིམ་པ་མང་པོས་རང་གི་ཡི་དམ་ཙམ་ལ་བསྟེན་པ་དང། སྔགས་ཀྱི་གླགས་གླེགས་བམ་ལུས་པ་རྣམས་ཆུད་མ་ཟོས་པར་བྱས་ཀྱང་

བཤད་སྒྲུབ་ཀྱི་བསྟན་པ་རྣལ་མ་མེད་པས། རྒྱུད་དོན་ལོག་པར་འགྲེལ་བ་དང། མངོན་སྤྱོད་ཀྱི་ལས་གཙོ་བོར་བྱེད་པ་མང་དུ་བྱུང་ངོ། དུས་དེར་རྩ་བ་རབ་གསལ་ལ་སོགས་པ་གླིང་གསུམ་དཔལ་ཆུ་བོ་རིར་སྒྲུབ་པ་མཛད་ཅིང་བཞུགས་པ་ལ།
རྒྱལ་པོས་བསྟན་པ་བསྣུབས་པ་གསན་པས། འདུལ་བའི་དཔེ་མང་པོ་བསྣམས་ནས་བྲོས་ཏེ། རིམ་གྱིས་མདོ་སྨད་ཀྱི་ས་ཆར་བྱོན་ནས། བླ་ཆེན་པོ་རབ་ཏུ་བྱུང་ཞིང། བླ་ཆེན་པོ་དགོངས་པ་གསལ་གྱིས་ཀྱང་དགེ་སློང་དང་དགེ་ཚུལ་མང་དུ་སྤེལ་ལ།
བླ་ཆེན་པོ་ཉིད་ལ་དགེ་སློོང་གསུམ་པོ་དེ་ལས་འོངས་པའི་འདུལ་བ་དང། མངོན་པའི་སྡེ་སྣོད་མང་པོ་དག་དང། བླ་མ་གཞན་ལས་ཀྱང་སྔགས་དང་ཕ་རོལ་དུ་ཕྱིན་པའི་གཞུང་མང་པོ་གསན་ཅིང།
སྐུའི་སྐྱེ་བ་ཕྱི་མ་དགའ་ལྡན་དུ་གཤེགས་པ་དེའི་སློབ་མ་བརྒྱུད་པ་དང་བཅས་པའི་དྲིན་ལས་དབུས་གཙང་གི་ས་ཆར་ཡང་མདོ་སྔགས་ཀྱི་བསྟན་པ་བྱུང་མོད་ཀྱི། འོན་ཀྱང་ཁྱིམ་པ་ཕལ་ཆེར་རྒྱལ་པོའི་ཆིངས་མ་དང་བྲལ་བས་འཐབ་རྩོད་ལ་དགའ་ཞིང།
དེའི་རིགས་ལས་བྱུང་བའི་སྔགས་པ་མང་པོས་དགྲའི་ཕྱོགས་ལ་མངོན་སྤྱོད་ཀྱི་ལས་བྱས་པས། སྐྱེ་བོ་མང་པོ་ཕུང་བར་གྱུར་པ་དང། སྔགས་ཀྱི་གསང་བའི་སྤྱོད་པ་ལས་ཉམས་ཏེ་གསང་བའི་གནས་རྣམས་འཆོལ་པར་སྟོན་ཅིང།
སྦྱོར་སྒྲོལ་སོགས་སྔགས་ལ་སྙད་པའི་རྩིང་ཆོས་སྣ་ཚོགས་དང། ཆོ་ག་རྣམས་ཀྱང་མ་ཚང་ཞིང་འཁྲུལ་བ་མང་དུ་བྱུང་བ་དང། གཞན་ཡང་བམ་སྒྲུབ་སོགས་ལོག་ཆོས་སྣ་ཚོགས་དར་ཞིང།
རྒྱ་ནག་ལུགས་ཀྱི་རྫོགས་པ་ཆེན་པོའི་ལུགས་འཛིན་པ་འགའ་ཞིག་གིས་སྟོང་པ་ཉིད་གཅིག་པུ་བསྒོམས་པས་དྲི་མ་མཐའ་དག་དང་བྲལ་བའི་ཆོས་ཀྱི་སྐུ་འཐོབ་ལ།
དེ་ཐོབ་ན་གཟུགས་ཀྱི་སྐུ་ཤུགས་ལ་འབྱུང་བས། སྦྱིན་པ་ལ་སོགས་པའི་ཐབས་མང་པོ་ལ་སློབ་པ་ནི་ཚེགས་ཆེན་པོ་ཟེར་བ་དག་ཀྱང་བྱུང་ཞིང། ཧྭ་ཤང་གི་ལྟ་བ་ཞེས་མིང་ལ་སྐྱོན་དུ་ལྟ་ཡང།་དོན་ལ་མཆོག་ཏུ་འཛིན་པ་དང།

ལྟ་སྤྱོད་ཡ་བྲལ་གྱིས་སངས་རྒྱས་ཐོབ་པར་འདོད་པ་སོགས་ཆོས་ལྟར་བཅོས་པ་སྣ་ཚོགས་ཀྱིས་བསྟན་པ་རིན་པོ་ཆེ་དྲི་མ་ཅན་དུ་གྱུར་ཅིང། དཀའ་བའི་གནད་རྣམས་ལ་ཡང་ཐེ་ཚོམ་དུ་གྱུར་པས། མདོ་རྒྱུད་ནས་ལུང་བསྟན་པའི་ལྷ་བླ་མ་ཡེ་ཤེས་འོད།
བོད་ཀྱི་རྒྱལ་བརྒྱུད་དྲི་མ་མེད་པར་བྱོན་པ་དེས། དེ་རྣམས་ལ་ཐུགས་མ་ཆེས་པར། མངའ་རིས་སྐོར་གསུམ་ནས་ཁྱེའུ་བློ་རྣོ་བ་ཉེར་གཅིག་དམ་པའི་ཆོས་དང། པཎྜི་ཏ་ཚོལ་བའི་ཞལ་བཀོད་དང་བཅས་ཏེ།
རྒྱ་གར་དུ་བརྫངས་པས། དེ་རྣམས་ཀྱི་ནང་ནས་ལོ་ཆེན་རིན་བཟང་དང། ལོ་ཆུང་ལེགས་ཤེ་གཉིས་མཁས་པའི་མཐར་ཕྱིན་པར་མཛད་དེ། བོད་ལ་ཕན་ཐོགས་པའི་པཎྜི་ཏ་བཙལ་བས། བི་ཀྲ་མ་ཤཱི་ལའི་པཎྜི་ཏ་ཆེན་པོ་དི་པམ་ཀ་ར་ཤྲཱི་ཛྙཱ་ནའི་ཡོན་ཏན་གྱི་ཁྱད་པར་མཐའ་ཡས་པ་རྣམས་གསན་ཀྱང།
རང་གིས་སྤྱན་འདྲེན་པར་མ་སྤོབས་ཏེ་ཚུར་བྱོན་ནས། རྒྱལ་པོ་ལ་ལོ་བརྒྱུསརྒྱུས་རྒྱས་པར་ཞུས་པས་ཐུགས་མཉེས་ཤིང་ཐེ་ཚོམ་ཀྱང་ཆོད་པར་མཛད་དོ།
དེའི་ཚེ་ལོ་ཙཱ་བ་རིན་ཆེན་བཟང་པོའི་དྲིན་གྱིས་གསང་སྔགས་སྤྱི་དང། དཀྱིལ་འཁོར་གྱི་ཆོ་གའི་ལག་ལེན་སོགས་མངའ་རིས་སྐོར་གསུམ་དུ་དར་བར་གྱུར་ཀྱང།
རབ་ཏུ་བྱུང་བ་འགའ་ཞིག་ཚུལ་ཁྲིམས་ཀྱི་ཀུན་དུ་སྤྱོད་པ་དག་པས་སོ་སོ་ཐར་པ་ཙམ་གྱིས་ཆོག་ཤེས་ནས། ཐེག་པ་ཆེན་པོ་བྱང་ཆུབ་སེམས་དཔའི་ཀུན་དུ་སྤྱོད་པ་ལས་གཡོལ་ཞིང། བྱེ་བྲག་ཏུ་ཕ་རོལ་དུ་ཕྱིན་པ་ལ་སྒྲུབ་པ་ལྷུར་བྱེད་པ་ཉུང་བ་ཉིད་དང།
སྔོན་གྱི་ལོག་པར་རྟོག་པ་མཐའ་དག་སེལ་བ་ལ། པཎྜི་ཏ་ཆེན་པོ་དཱི་པམ་ཀ་ར་ཤྲཱི་ཛྙཱ་ན་དེ་ཉིད་བོད་དུ་སྤྱན་དྲངས་ན་བསྟན་པ་སྐྱོན་དང་བྲལ་བར་འགྱུར་རོ་སྙམ་དུ་དགོངས་ནས།
འབད་པ་ཆེན་པོས་ལོ་ཙཱ་བ་རྒྱ་བརྩོན་སེང་འཁོར་བརྒྱ་ཙམ་གསེར་མང་པོ་དང་བཅས་ཏེེ་རྒྱ་གར་དུ་བཏང་པ་དང། འཁོར་ཕལ་ཆེ་བ་ཚད་པས་གུམ། གསེར་རྣམས་ཀྱང་བརླག་ནས་ཇོ་བོ་སྤྱན་མ་འདྲོངས།
དུས་དེར་ལྷ་བླ་མ་ཡེ་ཤེས་འོད་གསེར་འཚོལ་དུ་བྱོན་པ་གར་ལོག་གི་

རྒྱལ་པོས་བཟུང་བས། དེའི་དབོན་པོ་ལྷ་བླ་མ་བྱང་ཆུབ་འོད་ཀྱིས་ཁུ་བོ་བླུ་བ་དང། ཨ་ཏི་ཤ་སྤྱན་འདྲེན་པ་ལ་དཀའ་སྤྱད་ཇི་ལྟར་མཛད་པའི་ཚུལ། ལམ་ཡིག་ལས་འབྱུང་བ་རྣམ་ཐར་ཆོས་ཀྱི་འབྱུང་གནས་སུ་རྒྱས་པར་གསུངས་པ་ནི།
ཨ་ཏི་ཤ་སྤྱན་འདྲེན་པའི་ཕོ་ཉ་ལ། ནག་ཙོ་ལོ་ཙཱ་བ་རྒྱུ་མཚན་དུ་མས་ལེགས་པར་དགོངས་ཏེ། ལྷ་བཙུན་པས་སྤྱན་སྔར་བོས། བསྙེན་བཀུར་ནས། འདུལ་བ་འཛིན་པ་ལ་ཞུ་ན། ངའི་ཡབ་མེས་རྒྱལ་བློན་བྱང་ཆུབ་སེམས་དཔའ་དེ་རྣམས་ཀྱིས།
སངས་རྒྱས་ཀྱི་བསྟན་པའི་དབུ་བརྙེས། སྲོལ་བཏོད། དར་ཞིང་རྒྱས་པར་མཛད་པ་ཡིན་པ་ལ། དུས་དིང་སང་སངས་རྒྱས་ཀྱི་བསྟན་པ་ཉམ་དམས། བདུད་རིགས་ཀྱི་སེམས་ཅན་ཁ་རྒྱལ།
ཆོས་ལྟར་བཅོས་པ་རྣམས་དར་བས། ཤེས་པ་སྐྱོ་བར་བྱུང། ངེད་ཁུ་དབོན་གཉིས་ཀྱིས་མི་འདིས་གོ་ཆོད་དམ། འདིས་སངས་རྒྱས་ཀྱི་བསྟན་པ་ལ་སེམས་སྙམ་པ་རྣམས་ལ། གསེར་སྲང་བརྒྱ་སྐོར་རེས་མ་མཐའ་བྱས་ཇོ་བོ་གདན་འདྲེན་དུ་བཏང་བ་ཡིན་ནའང།
བསྟན་པའི་བྱ་བ་ཆེས་པས་གདན་མ་འདྲོངས་དྲོངས། དེས་ཀྱང་བློ་མ་བསད་པར། ལྷ་ཆེན་པོ་དེས་བལ་ཡུལ་གྱི་མཐའ་མཁོབ་ཏུ་ཇོ་བོ་གདན་འདྲེན་པའི་གསེར་འཚོལ་དུ་བྱོན་པས།
གར་ལོག་གི་རྒྱལ་པོས། ཆོས་ཀྱི་རྒྱལ་པོ་པཎྜི་ཏ་གདན་འདྲེན་པའི་གསེར་འཚོལ་བར་རིག་ནས། འདིའི་ཕ་མེས་རྣམས་ཀྱིས་སྔོན་ཡང་སངས་རྒྱས་ཀྱི་བསྟན་པ་དར་བར་བྱས་འདིས་ཀྱང་པཎྜི་ཏ་གདན་འདྲེན།
བསྟན་པ་དར་བར་བྱེད་པས། གཟུང་ལ་བཙོན་ཁང་དུ་ཆུག་ཟེར་ནས་མནར། དེ་བདག་གིས་ཐོས་པས་ཁུ་བོ་ལྡོག་ཏུ་ཕྱིན་ཡང། གར་ལོག་གི་རྒྱལ་པོ་ཚན་ཆེས་ནས་མ་ལྡོག་ཡང་དམག་བྱས་ན་ལྡོགས་པར་སྣང་སྟེ།
དེའི་བར་དུ་འགྲོ་བ་མང་པོའི་སྲོག་འཆད་པ་དང། ང་རང་ལ་ཡང་བར་ཆད་བྱུང་ན་ཇོ་བོ་སྤྱན་མི་འདྲོངས་དྲོངས་པར་གདའ་བས། ཁོང་རང་དང་བསྟུན། ཁོ་ན་རེ། འོ་ན་

པཎྜི་ཏ་གདན་འདྲེན་པའི་འཕྲོ་བཤོལ། ངའི་བསྟན་པ་ལ་ཞུགས། ཡང་ན་གསེར་རྒྱལ་པོ་རང་དང་མཉམ་པ་ཁྱེར་ལ་ཤོག། དེ་ནས་བཏང་གི་ཟེར་བས། གསེར་ལ་འདམས་ནས། ལུས་དང་མཉམ་པས་བླུས་ཀྱང་མ་ཉན་དེ་ནས་ཁུ་བོ་ལ།
ད་ངས་དབུ་ཙམ་ཞིག་རྙེད་པ་དང་བླུར་འོང་གི་ཞུས་པས། བཞད་ལོ་གཅིག་མཛད་ནས་ད་དེས་ཆོག། ངའི་བསམ་པ་ལ། བོད་འདིར་ཆོས་ཁྲིམས་ཤིག་མ་འཆོས་པར་ཤི་ན་མི་རུང་སྙམ་པ་ཡིན་ཏེ། ད་ན་སོ་ཡང་རྒས། འཁོར་བ་ཐོག་མེད་ནས་ཆོས་ཀྱི་ཕྱིར་ལུས་བཏང་བ་མེད།
ད་ལན་ཆོས་ཀྱི་ཕྱིར་ཤི་ན་ལེགས་པ་ཡིན་བས། སྡིག་རྒྱལ་འདི་ལ་གསེར་སེ་བ་གཅིག་ཀྱང་མ་སྟེར། གསེར་ཐམས་ཅད་རྒྱ་གར་དུ་ཁྱེར་ལ། ད་དུང་ཨ་ཏི་ཤ་གདན་ཅི་འདྲོངས་དྲོངས་གྱིས།
པཎྜི་ཏ་ཆེན་པོའི་སྙན་དུ་ཡང། ངས་ཁྱེད་དང་སངས་རྒྱས་ཀྱི་བསྟན་པའི་ཕྱིར་དུ་ལུས་སྲོག་གར་ལོག་གི་རྒྱལ་པོ་ངན་པ་ལ་བྱིན་ཡོད་པས་ཁོ་ཚེ་རབས་ཐམས་ཅད་དུ་བདག་ཐུགས་རྗེས་འཛིན་པ་དང།
ངའི་བསམ་པའི་གཙོ་བོ་ཁྱོད་བོད་དུ་བྱོན་ནས་སངས་རྒྱས་ཀྱི་བསྟན་པ་དར་བར་བྱེད་པ་ཡིན་པས། དེ་ཁོ་ན་བཞིན་དུ་མཛད་པར་ཞུ། སྐྱེ་བ་འདིའི་འོག་རོལ་དུ་ཁྱེད་དང་ངེས་པར་མཇལ་བར་བྱིན་གྱིས་བརླབ་ཏུ་གསོལ།
ཞེས་ངའི་འཕྲིན་མཛོད་ཅིག། དེ་ལྟར་ལགས་པས་ང་བློས་ཐོངས་ལ། སངས་རྒྱས་ཀྱི་བསྟན་པ་ལ་སོམས་ཤིག་གསུང། དེ་ནས་ཁུ་བོ་གར་ལོག་གི་རྒྱལ་པོས་མེད་པར་བྱས་པས། གཏམ་དེ་རྣམས་མགོན་པོ་ཨ་ཏི་ཤའི་སྙན་དུ་ཐོངས།
ངེད་བོད་མཐའ་མཁོབ་ཀྱི་སེམས་ཅན་མ་རིག་པ་རྣམསཀྱི་སྙིང་སྟོབས་དེ་འདྲ་ན། ཁྱེད་འགྲོ་བའི་སྐྱབས་གནས་ཐུགས་རྗེ་ཅན་ཇི་ལྟར་སོང་ཞེས་ཞུས་ཤིག། འདི་ན་གསེར་སྲང་བདུན་བརྒྱ་ཡོད་པ་བླ་མའི་ཕྱག་ཏུ་ཕུལ།
ངེད་བོད་པྲེ་ཏ་པུ་རིའི་གྲོང་ཁྱེར་ལྟ་བུ་ན་གསེར་སེ་བ་རེ་ཙམ་ལའང་རྩིས་ཆེན་པོ་ཡོད་ལ། ད་འདིས་བདག་ཅག་གི་མི་ནོར་

ཐམས་ཅད་རྫོགས་ནས་ཡོད་ཀྱི། ད་ལན་ཇོ་བོ་བོད་དུ་མ་བྱོན་ན་ཁྱེད་དམ་པ་རྣམས་ཀྱི་ཐུགས་རྗེ་ཡང་དེ་ལྟར་བས་པས། ངེད་ཀྱང་བྱ་བ་ཅི་བདེར་སྤྱད་པར་བགྱིའོ་ཞེས། ཁྱེད་འདུལ་བ་འཛིན་པས་ལོ་བརྒྱུས་རྒྱུས་འདི་རྣམས་ཇོ་བོ་ལ་ཞུས་པའི་ཐ་ལ་འབྱོན་དུ་མ་བཞེད་ནའང།
སྙན་དུ་ཐེབས་པར་མཛད་དོ་གསུངས་ནས། བཤུམ་ཅིང་གསུང་བྱོན་ཏེ། ལྷ་བཙུན་མི་ཆེན་པོ་གཅིག་གིས་དེ་ལྟར་མཛད་པས། ལོ་ཙཱ་བས་ཀྱང་ཡིན་མིན་གྱི་ཚིག་ཟུར་ཙམ་ཡང་སྨྲ་མ་ནུས།
དེའི་སྟོབས་ཀྱིས་ལུས་སྲོག་དང། བར་ཆད་ཀྱི་དཀའ་ཚེགས། ཚེ་འདིའི་བདེ་སྐྱིད་གང་ལའང་མ་ཆགས་པར་དཔོན་གཡོག་བདུན་གྱིས་གསེར་རྣམས་ཁྱེར་ཏེ། རྒྱ་གར་གྱིེ་ལམ་དུ་ཞུགས་པ་དང།
ལྷ་བཙུན་པས་སྐྱེལ་ཐུང་མཛད་དེ། དགེ་སློང་ཁྱོད་ཀྱིས་ང་ཕྱོགས་བྱ་བ་བྱས། ད་ལན་དཀའ་བ་ཆེན་ནའང་ཕར་བྱོན་ལ། འབད་རྩོལ་ཆེན་པོས་ལུས་དང་སྲོག་ལ་བསྡོས། འཁོར་ནས་བྱས་ཤེས་བཀའ་དྲིན་གཟོ་བར་བྱ།
ཞེས་གསུངས་ནས། ཕྱི་ཕྱག་མཛད་དེ་གཤེགས། སླར་ཡང་ཇོ་བོ་ཐུགས་རྗེ་ཆེན་པོ་ལ་གསོལ་བ་འདེབས་ཀྱི་གཤེགས་པར་ཞུ་གསུང། དེ་ནས་བལ་པོ་རྫོང་ལ་བྱོན་ཙ་ན་མི་རིང་གཅིག་དང་ཕྲད་པས། ཁྱེད་ཡུལ་ས་ཐག་རིང་པོར་དོན་ཆེན་པོ་ལ་འགྲོ་བར་སྣང་བ།
འདི་སྐད་ཟེར་གྱི་སོང་དང། དོན་གྲུབ་ནས་འོང་གི། དཀོན་མཆོག་གསུམ་ལ་ཕྱག་འཚལ་ལོ། ཁ་བ་ཅན་གྱི་རྒྱལ་ཁམས་སུ། རྒྱལ་བ་ཐམས་ཅད་ཀྱི་འབྱུང་གནས།
དམ་པའི་ཆོས་འཕེལ་བར་གྱུར་ཅིག། ཅེས་བརྗོད་ཅིང་སོང་ན། ལམ་དུའང་ཉེ་ཞོ་མི་འབྱུང་ཟེར། ཁྱེད་སུ་ལགས་བྱས་པས། རིམ་གྱིས་ཤེས་པར་འགྱུར་གྱི་ཟེར། དེ་ནས་བལ་པོའི་མཐའ་མཁོབ་ཏུ་སླེབ་པ་ན། ཨ་ཙ་ར་ལ་གནས་གཡར་བས།
སྙུག་ཁང་གཅིག་ཏུ་བསྙལ། ཁོས་གསེར་ཡོད་པར་ཤེས་ནས་སྙུག་ཁང་ལ་མེ་སྤར་ཏེ། བསད་ནས་གསེར་འཁྱེར་བར་འདོད་པ་དང།

ལོ་ཙཱ་བ་དཔོན་གཡོག་ས་ཐག་རིང་པོ་ལ་ངལ་ཞིང་ཚད་པས་གདུངས་ཏེ་གཉིད་ཀྱིས་མྱོས་པའི་སྔས་མགོར་མི་རིང་དཀར་པོ་གཅིག་སྙུག་ཁང་གི་མཐོངས་ཕྱེ་ནས་བྱུང་སྟེ། མ་ཉལ་མ་ཉལ་མྱུར་དུ་ཡར་ལ་ལོངས། མ་ཕེབས་ད་ལྟ་ལོངས་ལ་ལམ་དུ་ཞུགས།
ཉལ་ན་རིན་ཆེན་སྲོག་དང་འབྲལ་བར་ཡོད། ང་ནི་བོད་ཁམས་ཡོངས་ཀྱི་ཡི་དམ་ཡིན། ཞེས་གསུངས་པས། ཐུགས་རྗེ་ཆེན་པོ་ལ་གསོལ་བ་བཏབ་ནས་བྲོས། ནམ་ལངས་པ་དང་བལ་པོའི་རྒྱལ་ཕྲན་གཅིག་བི་ཀྲ་མ་ལར་འགྲོ་བ་དང་འཛོམས་ཏེ།
དེ་དང་འགྲོགས་ནས་ཆུ་བོ་གངྒའི་འགྲམ་དུ་སླེབ་པ་དང། རྒྱལ་པོ་དབང་ཆེས་པས་སྔོན་དུ་གྲུ་ལ་སོང། དེར་ཉི་མ་འཕྱིས་པས་གསེར་རྣམས་བྱེ་མའི་འོག་ཏུ་སྦས་ནས།
ཕྱོགས་གཞན་ཞིག་ཏུ་ཉལ་བ་ན། མཉན་པ་དཀར་པོ་གཅིག་གྲུ་ལ་སྐྱ་བ་ཆལ་ཆལ་འདེབས་ཀྱི་བྱུང། དེར་ལོ་ཙཱ་བས་ཁྱེད་སུ་ཡིན་གར་གཤེགས་དྲིས་པས། དཔོན་གཡོག་འཁོར་བཅས་བསུ་རུ་འོངས་པ་ཡིན། སེམས་ཅན་སྙིང་སྟོབས་ཆེན་པོས་འདིར་འོངས་ཚེ།
འཕགས་པ་གྲུ་དང་མཉན་པ་ལྟ་བུ་ཡིས། འཇིགས་པའི་དུས་སུ་བསུ་སྐྱེལ་མ་བྱས་ན། སེམས་ཅན་ཉོན་མོངས་ཅན་གྱིས་ཇི་ལྟར་འགྲུབ། ཚུར་ཞུགས་བདུན་བརྒྱ་པོ་དེ་མ་ལུས་པར།
འབོལ་ལེ་ཀྲ་མ་ལ་རུ་སྒྲོལ་བར་བྱ། ཞེས་ཟེར་བ་དང། གསེར་རྣམས་བཏོན་ཏེ་གྲུར་ཞུགས། མ་ཎི་བགྲངས་པས། མཉན་པ་ན་རེ། ངེད་ཁ་བ་ཅན་གྱི་ཐུགས་རྗེ་ཆེན་པོ་དེ་མ་ཎི་འདི་ལྟར་བྱེད་པ་ཡིན་ཟེར་ནས་བགྲངས་ཙ་ན།
སྙན་པ། ཡིད་འཛིན་པར་གྱུར་པས། ཐེ་ཚོམ་དུ་གྱུར་ཏེ་ཁྱོད་སུ་ཡིན་ནམ་གསུང་ཙག་འབྱོན་པར་ཞུ་བྱས་པས། མཉན་པ་ན་རེ་ཚེ་དང་ལྡན་པ་སྔ་འགྲོགས་ཀྱི་དུས་སྤོབས་པ་མ་མྱུར་གཞུང་འགྲོགས་ཀྱི་དུས་ཁྲེལ་གཞུང་མ་ཆུང།
ཕྱི་འགྲོགས་ཀྱི་དུས་སུ་ཕྱི་ཐག་མ་ཐུང་བྱ་བ། མ་ནུས་པའི་དུས་ཕན་པ་དང།

དགོས་དུས་སླེབ་པ་བྱ་བ་ཡུན་དུ་འགྲོགས་པ་ལ་དགོས་པ་ཡིན། རིམ་གྱིས་ཤེས་པར་འགྱུར་གསུང། དེ་མ་ཐག་གྲུ་སྒྲོལ་བ་དང། ད་ནམ་ཕྱེད་དུ་སོང་དུག་སྦྲུལ་དང་ཆོམ་རྐུན་གྱི་འཇིགས་པ་འོང་བས་དེ་ནུབ་བི་གསུམ་མ་ལའི་སྒོ་སྤེའི་འོག་ཏུ་ཉོལ་གསུང་ནས་གཞན་དུ་སོང།
དེར་སླེབ་པ་ན། རྒྱ་བརྩོན་འགྲུས་སེང་གེ་སྒོ་ཁང་སྟེང་ན་བཞུགས་པས་གསན་ཏེ། ཁྱེད་རྣམས་གང་ནས་འོངས་གསུང། ངེད་མངའ་རིས་སྟོད་ནས་ཡིན་ཞུས་པས།
འདོན་སྒོ་བ་བྱིས་པ་ཅིག་ཡོད་པ་དེ་ལ་ཁྱེད་རང་གི་ནོར་རྣམས་ཆོལ་ལ་དེར་གཟིམས་གསུང། དེ་ནས་བྱིས་པ་ལ་གསེར་རྣམས་བཅོལ་བས། བློ་གཏད་ཐུབ་པ་གྲོགས་ཀྱི་མཆོག་བྱ་བ་ཡིན། ཁྱེད་རང་རྣམས་བག་ཕེལ་པར་གཟིམས་ཟེར།
ནང་པར་སྒོ་ཕྱེ་མ་ཐག་བྱིས་པ་གཞོན་ནུ་ཅིག་གིས། བོད་ཀྱི་སྐད་དུ་ཁྱེད་རྣམས་གང་ནས་བྱོན། ལམ་ལ་འཇིགས་པ་མི་འདུག་གམ་ཟེར་བས། ངེད་མངའ་རིས་ནས་འོངས། ལམ་འཇམ་པར་བྱུང། ཁྱེད་སུ་ཡིན་བྱས་པས་ང་ཡང་བོད་ཅིིག་ཡིན།
ངེད་རང་བོད་འདི་ཁ་མང་ལ་གཏིང་ལྷོད། གཏམ་ཁམ་ཆེན་སྦེད་མི་ཤེས། བྱ་བ་གལ་ཆེན་གསངས་ནས་བསྒྲུབ་དགོས་པ་ཡིན། རྒྱ་བརྩོན་སེང་བོད་ཀྱི་སྤྱི་ཁང་ན་ཡོད།
དེར་སོང་ཟེར་ནས་ཁོ་ཡུད་ཀྱིས་སོང། དེ་ནས་སྲང་རིང་པོ་གཅིག་ལ་ཕྱིན་ཙ་ན། དྲང་སྲོང་རྒན་པོ་ཆུ་ཤིང་གི་མཁར་བ་ཐོགས་པ་གཅིག་དང་འཕྲད་པས། དེ་ན་རེ། ཁྱོད་གང་ནས་འོངས། གང་དུ་འགྲོ། དོན་ཅི་ལ་འོངས་ཟེར་བས
ངེད་བོད་མངའ་རིས་ནས། ཨ་ཏི་ཤ་སྤྱན་འདྲེན་དུ་འོངས་པ་ཡིན། རྒྱ་བརྩོན་སེང་གི་ཁང་པ་གང་ན་ཡོད་བྱས་པས། ཁོ་མཁར་བ་ལ་བརྟེན་ནས་ཕྱི་མིག་གཅུ་བ་ཞིག་བྱས། ད་ནང་གི་བྱིས་པ་རེ་བདེན།
བོད་ཀྱི་མི་ལ་ཨོལ་མདུད་མེད་པས། སྲང་ནང་གི་མི་འཁྱམས་པོ་ཚུན་ལ་ཡིན་

ཚུལ་སང་ངེ་འཆད་པ་ཁྱོད་ཀྱིས་ཀྱང་དོན་འགྲུབ་ཏུ་རེ་བ་ཨང། ད་ལན་ངའི་རྩར་བྱས་པས་དྲག། ད་ཇོ་བོ་མིན་པ་གཞན་གྱི་རྩར་ཁར་མ་འདོན། རྒྱ་བརྩོོན་སེང་ལ་ཟུར་ཙམ་ཟེར་ནའང་རིགས། སྒ་སྒོ་ངས་བསྟན་ཟེར་ནས་ཁོ་ག་ལེ་སོང་བའི་ཕྱི་ལ་ལོ་ཙཱ་བས་མགྱོགས་པོར་ཕྱིན་པས་མ་སླེབ།
ཁོ་བོད་ཀྱི་སྤྱི་ཁང་སྒོར་བསྒུགས་འདུག་པས། ལོ་ཙཱ་བ་ཡ་མཚན་ཞིང་ཐེ་ཚོམ་དུ་གྱུར་པ་དང། ཁོ་ན་རེ། བྱ་བ་ཆེན་པོ་བསྒྲུབ་པ་ལ་གོ་ལེ་མགྱོགས་པ་ཡིན།
འདོོད་ཐག་མ་ཉེ་བར་རི་བོ་བགས་ཀྱིས་འཛེགས། ཁང་པ་འདི་ཡིན་ཟེར། ནང་དུ་ཕྱིན་པ་ན་ལོ་ཙཱ་བ་རྒྱ་བརྩོན་སེང་རྒྱ་དཔེ་ཚན་ཅི་གཟིགས་ཀྱི་འདུག་པ་ལ། ཕྱག་རྟེན་གསེར་མཚོན་བྱེད་རེ་ཕུལ་ནས།
ལོ་ཙཱ་བས་ཁྱོད་རྣམས་དོན་ཅི་ལ་འོངས་གསུང། དེ་ལ་གོང་གི་ལོ་བརྒྱུས་རྒྱུས་རྣམས་ཞིབ་པར་ཞུས་པས། ཁོང་གི་ཞལ་ནས། ད་ཨ་ཏི་ཤ་གདན་འདྲེན་དུ་འོངས་སྐད་ཡེ་མ་ཟེར། སློབ་གཉེར་ལ་ཡོངས་ཟེར་བ་སྨོས།
གནས་བརྟན་རཏྣཱ་ཨ་ཀཱ་ར་དབང་ཆེ་བས། དེས་ཚོར་དུ་ཡེ་མི་བཏུབ། ད་ལྟ་རང་ཁོང་ལ་གསེར་སྲང་ཕྱེད་ཕུལ་ལ། ངེད་བོད་ནས་འོངས། པཎྜི་ཏ་ནི་སྤྱན་མ་འདྲོངས། ད་ཁྱེད་ཀྱིས་པཎྜི་ཏ་དང་ཁྱད་མེད་པའི་སློབ་གཉེར་ཅིག་ཐུགས་ལ་འདོགས་པ་ཞུ་ཞེས་ཞུས།
དེ་ནས་ཀྱང་རིངས་རིངས་དང་བློ་མ་ཕེབས་པ་མ་བྱེད་པར་སློབ་གཉེར་གྱིས་ལ་སོས་བསྡོལ། དེ་ནས་འོ་ཅག་ཐབས་མཁས་པོས་ཇོ་བོ་ལ་ཞུ་བ་བྱེད་པ་ཡིན་གསུང།
དེ་ནས་ནག་ཚོ་ལོ་ཙཱ་བ་ཅི་གསུང་ལྟ་བའི་ཆེད་དུ་མགོན་པོ་ཨ་ཏི་ཤ་ཅིས་ཀྱང་གདན་མ་འདྲོངས་དྲོངས་ན། དེའི་འོག་ནས་གང་ཆེ་བའི་པཎྜི་ཏ་ཅིག་གདན་དྲངས་ན་ཞུས་པས། ལོ་ཙཱ་བའི་ཞལ་ནས་

དེ་འདྲ་སོ་སྒོར་མ་འདོན་དེ་ཡིན་ན། ནང་ནིང་ནས་པཎ་ཆེན་གཅིག་ལས་གཅིག་ཆེ་བ་ཉི་ཤུ་ཙམ་གདན་དྲངས་ནའང་འདྲོངས་དྲོངས་ཏེ། འོ་སྐོལ་བོད་ཀྱི་སེམས་ཅན་གྱི་སྤྱོད་གཤིས་རྒྱུས་མེད་དམ། ཨ་ཏི་ཤ་མ་གཏོགས་སུས་ཀྱང་བོད་ཀྱི་སེམས་ཅན་མི་ཐུལ་བས།
ད་དུང་ཨ་ཏི་ཤ་རང་གདན་ཅི་འདྲོངས་དྲོངས་བྱེད་གསུང་ངོ། གཞན་པཎྜི་ཏ་ཅི་འདྲ་ཡོད་ཞུས་པས། འདི་ལྟར། ཤཱནྟི་པ། ནཱ་རོ་པ། ཌོ་མི་བ། མར་མེ་མཛད་བཟང་པོ།
ཨ་བ་དྷུ་ཏཱི་པ། བྱང་ཆུབ་བཟང་པོ། རིན་ཆེན་བཟང་པོ། རིན་ཆེན་སྡེ། ལྷའི་བློ་གྲོས། ངག་དབང་གྲགས་པ། ནག་པོ་པ། ཛཻ་ཏཱ་རེ་དགྲ་ལས་རྣམ་པར་རྒྱལ་བ། རོལ་པའི་རྡོ་རྗེ། ས་འགེབས་པའི་ཞབས། ཡེ་ཤེས་གསང་བ།
ཆོས་ཀྱི་བཤེས་གཉེན། ཚུལ་ཁྲིམས་དབང་པོ་ལ་སོགས་པ་པཎྜི་ཏ་བསམ་གྱིས་མི་ཁྱབ་པ་ལྔ་བཅུ་རྩ་གཉིས་ཙམ་ཡོད་ཀྱང། ཐམས་ཅད་རང་ས་རང་ས་ན་ངོ་མཚར་ཆེ་མོད་ཀྱང། འོ་སྐོལ་བོད་ལ་མགོན་པོ་ཨ་ཏི་ཤ་མིན་པས་ཕན་མེད་གསུང།
འོ་ན་ཨ་ཏི་ཤ་སྟོན་པར་ཞུ་དང་ཞུས་པས། ཁྱོད་རང་ནང་པར་དགེ་འདུན་གྱི་ཀུན་དགའ་ར་བར་དགེ་འདུན་སྟོང་ཕྲག་མང་པོ་འོང་གི། དེའི་ནང་ན་ལྷོང་བ། ལྷ་མེ་བ། སྐུ་ལྟ་བས་ཆོག་མི་ཤེས་པ།
གྲལ་གང་དུ་བཞུགས་ཀྱང་མཛེས་པ་ཞིག་ཡོད་ཀྱིས། དེ་ཨ་ཏི་ཤ་ཡིན་པས། དེ་ལ་ཉིན་མཚན་དུ་གསོལ་བ་ཐོབ་གསུང། དེ་ནས་རྒྱ་བརྩོན་སེང་དཔོན་སློབ་གཉིས་ཀྱིས་གནས་བརྟན་རཏྣཱ་ཨ་ཀཱ་རའི་དྲུང་དུ་ཕྱིན།
ཕྱག་བྱས་གསེར་སྲང་ཕྱེད་ཕུལ་ཏེ། རྒྱས་བསླབས་པ་བཞིན་ནག་ཚོས་ཞུས་པས། གནས་བརྟན་གྱི་ཞལ་ནས། ཤིན་དུ་ལེགས། ཚེ་དང་ལྡན་པ་འདི་ལྟར་ཡིན། ངེད་འདིར་མི་ལ་ཙག་པ་མ་ཡིན་ཏེ། འདི་ན་ཨ་ཏི་ཤ་མེད་ན།
རྒྱ་གར་སངས་རྒྱས་ཀྱི་བསྟན་པའི་འབྱུང་གནས་ཡིན་པས། འདིར་

ཉམས་ན་སེམས་ཅན་སྤྱིའི་བདེ་སྐྱིད་ཉམས་འགྲོ་བ་ཡིན་མོད། དེའི་རྒྱུ་མཚན། རྒྱ་གར་གྱི་ཆོས་སྲོལ་དང། གཙུག་ལག་ཁང་ཐམས་ཅད་ཀྱི་ལྡེ་མིག་ཨ་ཏི་ཤའི་ཕྱག་ན་ཡོད་པ་ཡིན། དེ་མིན་ན་ངེད་ཀྱང་བོད་ཀྱི་སེམས་ཅན་ལ་སེམས་བརྩེ་ཞིང།
ཁྱད་པར་དུ་བོད་ཀྱི་ཆོས་རྒྱལ་དེའི་མི་ནོར་མང་པོ་ཟད་པས་ངོ་མནོང་སྟེ། སངས་རྒྱས་ཀྱི་བསྟན་པ་ལ་བབས་པ་ཡིན་པས། དེ་སོམས་ལ་བརྩོན་འགྲུས་དྲག་པོས་བསྟན་པ་རབ་འབྱམ་ལ་སློབ་གཉེར་གྱིས།
ངས་ཀྱང་ཚིག་སུ་ཅི་འགྲོ་བྱེད། ཁྱེད་བོད་རྒྱ་གར་བ་ལ་འདི་ལྟར་སེམས་པ་ངོ་མཚར་ཆེ་ཞེས་གསུང། དེ་ནས་གནས་བརྟན་གྱིས་ཁྲིད་དེ་དགེ་འདུན་གྱི་གདུགས་ཚོད་གྲལ་དུ་ཕྱིན། ཨ་ཏི་ཤ་གྲལ་གྱི་དབུ་ལ་བཞུགས་སམ་སྙམ་པ་ལ།
ཤཱནྟི་པ་བཞུགས་འདུག་པ་ལ། འདི་ཨ་ཏི་ཤ་ལགས་སམ་བྱས་པས། ཚེ་དང་ལྡན་པ་འདི་ནི་ཤཱནྟི་པ་ཞེས་བྱ་བ། མཁས་གྲུབ་ཆེན་པོ་ཨ་ཏི་ཤའི་ཡང་བླ་མ་དེ་ལགས་མོད་ཟེར། དེ་ལྟར་རྗེ་བཙུན་ནཱ་རོ་པ་ལ་སོགས་པ་གྲལ་གྱི་དབུ་ལ་འདུག་པ་ལ་རེ་རེ་བཞིན་འདི་ཨ་ཏི་ཤ་ཡིན་ནམ་ཞེས་དྲིས་པས།
འདི་ནཱ་རོ་པ་ཞེས་པ་དིང་སང་འགྲན་ཟླ་དང་བྲལ་བ་ཨ་ཏི་ཤའི་ཡང་བླ་མ་ཡིན་ཟེར། གཞན་དུ་ཨ་ཏི་ཤ་མ་མཐོང་བས་ཡིད་ཞུམ་པ་ན།
དུས་རེ་ཤིག་ཞིག་བི་ཀྲ་མ་ལའི་རྒྱལ་པོ་ཁྲི་བཤམས་པའི་སྟེང་ན་འདུག་པ། པཎྜི་ཏ་ཆེ་ཆུང་གང་ལའང་ལྡང་བ་མི་བྱེད་པར་སྣང་བ་ལ། ཨ་ཏི་ཤ་སྐུ་བཟི་བརྗིད་ཆེ་ཞིང།
ཞལ་འཛུམ་ཆགས་པ། ཅམ་པོར་གཤེགས་པ་གཅིག་ནང་དུ་བྱོན་པ་དང། རྒྱལ་པོ་དེས་ཁྲི་ལས་ལངས་པས། པཎྜི་ཏ་དང་དགེ་འདུན་ཐམས་ཅད་ཀྱིས་ལྡང་བ་བྱས། གྲལ་སྟོང་དུ་བཞུགས་པ། མཐོ་བས་འདི་ཨ་ཏི་ཤ་ཡིན་ནམ་དྲིས་པས།
ཅི་ཟེར་འད་དཔའ་བོ་བཞད་པའི་རྡོ་རྗེ་ཞེས་པ་གནས་ངེས་མེད་དུ་

འབྱོན་པའི་པཎྜི་ཏ་ཅིག་ཡིན་ཟེར། འདི་ལ་ཡོན་ཏན་ཇི་ཙམ་ཡོད་བྱས་པས། འདིའི་ཡོན་ཏན་གྱི་ཚོད་ངེད་ཀྱིས་མི་ལོན་ཟེར་ནས། ཨ་ཏི་ཤ་ཡིན་པ་འཆད་མ་ཉན། དེ་ནས་ནག་ཚོས་གཙུག་ལག་ཁང་གི་སྒོ་དྲུང་དུ་ཤེས་རབ་སྙིང་པོའི་མེད་ཀྱི་ཐད་དུ།
གཟུགས་ཧ། ཚོར་བ་ཧ་བྱས་པས། པཎྜི་ཏ་གཞན་རྣམས་ཅང་མི་གསུང་བ་ལ། ཇོ་བོ་ཞལ་འཛུམ་མཛད་དེ་ཚེ་དང་ལྡན་པ་དེ་ཕལ་སྐད་ཡིན། གཟུགས་ཨ། ཚོར་བ་ཨ་ཟེར་བ་ཡིན་གསུང། ནང་པར་དེ་ལྟར་བཏོན་པས་ཇོ་བོའི་ཞལ་ནས།
དེ་ཡང་གྱོང་པོ་གཅིག་ཡོང་བར་སྣང། སྤྱན་རས་གཟིགས་ཀྱི་གསུང་ཡིན། གཟུགས་མེད། ཚོར་བ་མེད་གྱིས་གསུངས་པས། ལྷག་པར་དད་དེ་རྗེས་སུ་འབྲངས་པ་ན། སྤྲང་པོའི་ཚོགས་ལ་ཟན་གནང་བ་མཐོང་བས།
བྱིས་པ་གཅིག་གི་སྐལ་བ་ཆད་དེ་ཕྱི་ལ་བརྒྱུག་ཅིང། ཨ་ཏི་ཤ་བྷ་ལ་ཧོ། བྷ་ར་འོན་ཟེར་བ་ཐོས་པས་ཨ་ཏི་ཤ་ཡིན་ངེས་སྙམ་ནས་ཡུས་ཀྱིས་དངངས་ཏེ་ཕྱི་ལ་ཕྱིན་པས། དེར་བཞུགས་ཏེ།
ཚེ་དང་ལྡན་པ་བདེན། མཆི་མ་མ་འབྱིན། ཁྱེད་བོད་ད་དུང་ངས་བློས་བཏང་བ་མེད་ཀྱི། དཀོན་མཆོག་ལ་གསོལ་བ་ཐོབ་གསུང། དེ་ནས་ལན་གཅིག་རྒྱའི་གཟིམས་ཁང་དུ་ཚུལ་ཁྲིམས་རྒྱལ་བས་ཇོ་བོ་སྤྱན་དྲངས་ནས་གསེར་སྲང་བདུན་བརྒྱ་མཎྜལ་དང་བཅས་པ་ཕུལ།
ཇོ་བོ་སྤྱན་འདྲེན་པ་ལ་བོད་ཀྱི་མི་ནོར་སོང་བ་དང་ཆོས་རྒྱལ་ཁུ་དབོན་གྱིས་ཁྱེད་ཀྱི་ཕྱོགས་སུ་དཀའ་བ་སྤྱད་ལུགས། བོད་ན་ལོག་ཆོས་ཡོད་ཚུལ་ལ་སོགས་པ།
ལྷ་བཙུན་པས་ཞུ་བ་བསྐུར་བ་རྣམས་རྒྱ་བརྩོན་འགྲུས་སེང་གེས་རྒྱས་པར་སྙན་དུ་གསོལ་ཏེ། ད་དེ་ཡང་ཚེ་དང་ལྡན་པ་འདི་ཇོ་བོ་སྤྱན་འདྲེན་པ་ལ་བཏང་བར་འདུག་པ། མགོན་པོ་ལ་དེ་གཉིས་ཀྱིས་ཇི་ཙམ་པའི་དཀའ་བ་སྤྱད་ཀྱང་འདོད་པའི་དོན་མ་གྲུབ་པ་དེ་བོད་ཀྱི་སེམས་ཅན་རྣམས་སྙིང་མི་རྗེ་འམ།
ལྷག་པར་ཡང་གུང་ཐང་

པ་འདི་རབ་ཏུ་བྱུང་ནས་སངས་རྒྱས་ཀྱི་བསྟན་པ་ལ་ཐོས་བསམ་མ་གཏོགས། མི་འགྲུབ་པའི་བྱ་བ་མ་བབ། ད་ལན་ཅིས་ཀྱང་འབྱོན་པར་མཛད་དུ་གསོལ་ལོ་ཞུས་པས། ཇོ་བོའི་ཞལ་ནས། ཁྱེད་ལོ་ཙཱ་བ་རྣམས་ཤིན་དུ་བདེན།
བོད་ཀྱི་ཆོས་རྒྱལ་དེའི་མི་ནོར་མང་པོ་སོང་བས་ངོ་མནོང། ཁོ་བོ་སྙིང་རྗེ་ཆུང་བ་མིན་གྱང་ཡང་བསྟན་པའི་བྱ་བ་ཆེས། གཙུག་ལག་ཁང་བརྒྱ་རྩ་བརྒྱད་ཀྱི་ལྡེ་མིག་དང་ཆོས་འཕྲོ་མང་པོ་ཡང་ཡོད། ན་སོ་ཡང་རྒས་པས་ཐོན་པར་དཀའ་མོད།
འོན་ཀྱང་བོད་ཀྱི་ཆོས་རྒྱལ་ཁུ་དབོན་དང། ལོ་ཙཱ་བ་རྣམས་པའི་དཀའ་སྤྱད་ཆུད་མ་ཟོས་ཅིག་བྱའི། རེ་ཤིག་ཞིག་གསེར་རྣམས་ཚགས་མཛོད་ངེད་བོད་དུ་འོང་སྐད་མ་ཟེར། ལོ་ཙཱ་མཁས་པར་སློབས་གསུང།
དེའི་ནུབ་མོ་རྗེ་བཙུན་མ་སྒྲོལ་མ་ལ་མཎྜལ་ཕུལ་ཏེ། བོད་དུ་ཕྱིན་ན་སངས་རྒྱས་ཀྱི་བསྟན་པ་ལ་ཕན་ནམ། རྒྱལ་པོ་བྱང་ཆུབ་སེམས་དཔའི་ཐུགས་དགོངས་རྫོགས་སམ། ལུས་སྲོག་གི་བར་ཆད་དུ་མི་འགྱུར་རམ་ཞེས་ཞུས་པས།
སངས་རྒྱས་ཀྱི་བསྟན་པ་ལ་ཕན་ཞིང། རྒྱལ་པོའི་ཐུགས་དགོངས་རྫོགས། ཁྱད་པར་དུ་ཨུ་པཱ་ས་སི་ཀ་ཅིག་ལ་བརྟེན་ནས་འགྲོ་བ་མང་པོ་ལ་ཕན་པས་ཐེ་ཚོམ་མེད་པར་བོད་དུ་བཞུད།
ཅེས་ཞེས་ལུང་བསྟན། དེ་ནས་ཇོ་བོའི་ཞལ་ནས། རྡོ་རྗེ་གདན་དུ་འོང་དང་གསུང་བས། དེར་ཕྱིན་པ་ན། བྱིས་པ་གཞོན་ནུ་དར་དཀར་གྱི་གོས་གྱོན་པ། ཤེལ་དཀར་གྱི་མདའ་གཞུ་ཐོགས་པ་ཅིག་བྱུང་སྟེ།
ཕྱག་འཚལ་ཞིང་ད་མགོན་པོ་བོད་དུ་འབྱོན་པར་ཞུ། བོད་ཀྱི་ཚེ་དང་ལྡན་པ་འདི་ཀུན་སྙིང་རྗེ་མོད་ཟེར་ཏེ་སོང། ཇོ་བོ་ལ་བོད་སྐད་སྨྲ་བའི་བྱིས་པ་དེ་སུ་ཡིན་ཞུས་པས། ནང་པར་རྡོ་རྗེ་གདན་གྱི་བྱང་ཕྱོགས་ནས་རྣལ་འབྱོར་མ་ཅིག་སོང་བས།
དེ་ལ་དྲིས་གསུང། ནང་པར་རྣལ་འབྱོར་མ་ཀྲཥྞ་སྐད་ལ་དཀྲིས་པ་ཌ་མ་རུ་དཀྲོལ་ཞིང་གར་སྟབས་ལིང་ངེ་བ་ཅིག་བྱུང་

བ་ལ། ཁར་ཁ་སང་གི་ལོ་བརྒྱུས་རྒྱུས་དྲིས་པས། ཁྱེད་བོད་ཀྱི་མི་ངེད་རྒྱ་གར་བ་ལ་འདྲི་བ་ཟེར་ནས་སོང། ཡང་ཇོ་བོ་བྱང་ཆུབ་ཆེན་པོའི་དྲུང་ན་བཞུགས་པའི་གཡས་གཡོན་ན། ཁ་སང་གི་བྱིས་པ་དེ་དང་བུ་མོ་སྔོ་ལྗང་མ་ཅིག་འདུག་པས།
ལོ་ཙཱ་བའི་རྟོག་པ་ལ་འདི་གཉིས་ཀྱི་དབུས་སུ་ཇོ་བོ་བཞུགས་མི་ཐང་བ་ལ་སྙམ་པ་དང། བུ་མོ་ན་རེ། རྒྱལ་བའི་མདུན་ན་རྒྱལ་སྲས་བཟང་པོ་སྐྱོང། རྒྱལ་བར་གནས་ཀྱང་མ་རྒྱལ་ལྟ་བུར་སྟོན།
རྒྱལ་བའི་མཛད་པ་མཐར་ཕྱིན་འགྲོ་བའི་མགོན། རྒྱལ་བ་ཡས་སྲས་གཉིས་ལ་ཕྱག་འཚལ་ལོ། ཟེེར། བྱིས་པ་ན་རེ། གང་དུ་རྒྱལ་བའི་རྣམ་ཐར་སྐྱོང་བ་ན། བུ་མོ་ཁྱོད་ཀྱང་བདག་གི་ཁྱིམ་འོང་ཞིང།
བུ་དང་ལོང་སྤྱོད་དཔལ་འབྱོར་སྤེལ་བ་དང། དགའ་བར་འགྲོགས་ཤིང་བར་ཆད་བསལ་འཚལ་ལོ། ཧེ་ཧེ། ད་ཇོ་བོ་ཡང་བོད་དུ་འབྱོན་རན་ཟེར་ནས། ཁོང་གཉིས་གཞན་དུ་སོང། སྤྲུལ་པ་ཅིག་ཡིན་པར་ཤེས་ནས། ཇོ་ལོ་ངེད་བོད་ནས་འཕགས་ནས་ཕན་འདོགས་ཀྱི་སྤྲུལ་པ་ཟམ་མ་ཆད་པ་ཅིག་བྱུང་བ་དེ་རྣམས་ཀྱང་གསུང་བ་དང།
ཕར་གཤེགས་པའི་གོ་ཆ་ཡང་མྱུར་དུ་མཛད་པར་ཞུ་ཞུས་པས། ཇོ་བོའི་ཞལ་ནས། བི་ཀྲ་མའི་ཕོ་བྲང་གི་ལྷོ་སྒོ་ན་བུ་མོ་རས་འཐག་པ་ཅིག་ཡོད་དེ་ལ་དྲིས་གསུང།
དེར་ཕྱིན་ནས་དྲིས་པས། ཁྱེད་འདོད་ན་དགེ་བསྙེན་གྲགས་ཆེ་བ་ཇི་སྐད་བྱ་བ་ཡོད་ཟེར་བས། དགེ་བསྙེན་ཆོས་འཕེལ་བྱ་བ་ཡོད་དྲིས་པས་། མོ་ན་རེ།
ཨུ་པཱ་ས་སི་ཀ་དེ། ཨ་ཏི་ཤ་ཡི་སྲས་པོ་མ་ལགས་སམ། དུས་རྣམས་རྟག་ཏུ་སྤྲུལ་པ་བསྟན་པ་ཡིན། ཞེས་སོགས་གླུ་བླངས་པས། བལ་པོ་རྫོང་གི་མི་རིང་ནས། ཁ་སང་གི་བྱིས་པ་བུ་མོ་གཉིས་ཀྱི་བར་རྣམས་དགེ་བསྙེན་ཆོས་འཕེལ་གྱི་སྤྲུལ་པར་སྣང་བ་ལ་སྙམ་ནས་སེམས་ངལ་སོས་པར་གྱུར།
དེ་དུས་ཇོ་བོའི་བླ་མ་དུ་ཧ་ར་ནག་པོ་བྱ་བས། ས་དཔྱད་རིན་ཆེན་འཕྲུལ་གྱི་མེ་ལོང་བྱ་བ་

ཇོ་བོ་ལ་གནང་ནས། ཁྱེད་ཤོད་དུ་འགྲོ་བར་འདུག། གདན་ས་བྱང་སྐྱབས་པ། ལྷོ་གཞོལ་བ། རྩི་ཤིང་ནགས་ཚལ་དང་ལྡན་པ་ཞིག་འོང། ཁྱེད་ཀྱི་བུ་སློབ་མང་པོས་དགེ་འདུན་གྱི་སྡེ་དང། གཙུག་ལག་ཁང་མང་པོ་བཞེངས་པར་འགྱུར།
དེ་ཙ་ན་འདི་དགོས་པ་ཡིན་གསུང། དེ་ནས་རིམ་པ་ལྟར་བླ་མ་དྷརྨ་རཀྵི་ཏ། རྗེ་བཙུན་ཌོམཱི་བ། བླ་མ་ཨ་བ་དྷཱུ་ཏཱི་པ། ཀུ་སཱ་ལི་རིག་པའི་ཁུ་བྱུག་དང། ཡི་དམ་ལྷའི་ལུང་བསྟན་ཇི་སྙེད་ཅིག་རྣམ་ཐར་
དངོས་གྲུབ་ཀྱི་འོད་ཟེར་དུ་འབྱུང་བ་ལས། རང་བཞིན་གྱི་རྣལ་འབྱོར་མས་ལུང་བསྟན་པ་ཕྱོགས་ཙམ་ཞིག་འདིར་བཤད་ན། གཅིག་ལན་གཅིག་དཀྱིལ་འཁོར་གཅིག་ལ་ཞུགས་པ་ན། རྡོ་རྗེའི་གར་དང་མཆོད་པ་ཕུལ་བའི་རྗེས།
མ་གཅིག་རང་བཞིན་དབྱིངས་ཀྱི་རྣལ་འབྱོར་མ། རུས་པའི་རྒྱན་ཆ་གསོལ་ནས་གར་ལ་བྱོན། ཧཱུཾ་ཞེས་རྣམ་དག་རྡོ་རྗེའི་གླུར་བླངས་ནས། མི་མངོན་དབྱིངས་ན་ཚོགས་གཉིས་དཔལ་འབྱོར་བའི།
དཔའ་བོ་ཆེན་པོ་དམ་ཚིག་རོལ་བའི་ལྷ། ཁྱབ་བདག་རིན་ཆེན་ཚོགས་ཀྱི་བདག་པོ་ཁྱོད། ཡེ་ཤེས་གསང་བའི་རྡོ་རྗེ་མ་ལགས་སམ། ཁྱོད་ཀྱིས་རྡོ་རྗེ་ཐེག་པའི་སྒོར་ཞུགས་ནས། བྱང་ཕྱོགས་རྒྱུད་ཀྱི་མཐའ་མཁོབ་མ་བཏུལ་ན།
ལས་ཀྱི་དཔའ་ བོ་ཆེན་པོར་མི་རུང་བས། མྱུར་དུ་རི་བོ་གངས་ཅན་རྒྱུད་དུ་སོང། དེ་ན་རིགས་གསུམ་མགོན་པོའི་སྤྲུལ་པ་ཡོད། གཅིག་ནི་བྲུམ་རྗེ་སྤྲུལ་པའི་ཆོས་འཕེལ་ལོ། གཅིག་ནི་རྔོག་སྟོན་ལེགས་པའི་ཤེས་རབ་བོ།
གཅིག་ནི་ཁུ་སྟོན་བརྩོན་འགྲུས་གཡུང་དྲུང་ངོ། གཞན་ཡང་ཐུབ་པ་མཆོག་གིས་བྱིན་བརླབས་པའི། སྤྲུལ་པའི་དགེ་སློང་ཤིན་དུ་མང་བར་ཡོད། དེ་དག་ཐམས་ཅད་ཁྱོད་ཀྱི་སྲས་སུ་འགྱུར།
གངས་ཅན་རྒྱུད་དེར་བསྟན་པ་དར་བར་བྱེད། དེར་སོང་ཆོས་ཀྱི་བྱ་བ་འདི་ལྟར་མཛོད། རྡོ་རྗེ་ཐེག་པ་ནང་དུ་དར་བར་མཛོད། གཞུང་ལུགས་རྒྱ་མཚོ་ཕྱི་རུ་དར་བར་མཛོད། བསླབ་གསུམ་རྣམ་དག་རང་རང་དར་བར་མཛོད།
ལས་ཅན་བརྟགས་ཤིང་

བཅུད་ཀྱིས་སྨིན་པར་མཛོད། ཚིག་གི་སྤྲོས་པ་མཐའ་ནས་ཆོད་པར་མཛོད། ཤེས་རབ་རྟོགས་པ་ནང་ནས་རྒྱས་པར་མཛོད། ཕྲིན་ལས་བཟང་པོ་ཕྱོགས་མཐར་ཁྱབ་པར་མཛོད། གདུལ་བྱ་ཡོངས་ལ་ཕྱོགས་རིས་མེད་པར་མཛོད། སྒོ་གསུམ་ཐུབ་པ་ཆེན་པོར་བརྟན་པར་མཛོད།
གཉེན་པོ་མི་གཡོ་མགོན་པོ་ཚགས་པར་མཛོད། འགྲོ་དྲུག་ཐུགས་རྗེ་ཆེན་པོར་བརྩེ་བར་མཛོད། འགྲོ་བའི་སྡུག་བསྔལ་ཐམས་ཅད་སྒྲོལ་བར་མཛོད། བསླབ་པ་གསུམ་གྱིས་ཉིན་མཚན་ཕྱུག་པར་མཛོད།
ལྷ་ཆོས་བདུན་གྱི་འབྱོར་པས་ཕྱུག་པའི་ཚེ། གསང་སྔགས་ལྷུན་གྱིས་གྲུབ་པར་མཆི་འོ་ཨང། ཞེས་གསུངས་ལ། དེ་ལྟར་བླ་མ་དང། ཡི་དམ་རྣམས་ཀྱིས་བོད་ཁ་བ་ཅན་དུ་འབྱོན་པར་ལུང་བསྟན་ན་ཡང།
ཨ་ཏི་ཤ་བསྟན་པའི་བྱ་བ་ལ་གཞིས་ཆེས་པ་དང། གནས་བརྟན་རཏྣཱ་ཨ་ཀ་ར་ལ་སོགས་པ་ཇོ་བོ་བོད་དུ་འབྱོན་པ་ལ་མིི་དགའ་བ་རྣམས་ཀྱིས་ཚོར་དགོས་པ་དང། རྡོ་རྗེ་གདན་གྱི་རྒྱལ་པོ་ལ་སོགས་པ་མི་རེ་རེ་ཙམ་གྱིས་ཤོལ་བཏབ་པས།
གཙུག་ལག་ཁང་སོགས་མཆོད་ཅིང་ཡམ་ཡོམ་དུ་ལུས་པ་ན། ལན་གཅིག་ཇོ་བོ་རྡོ་རྗེ་གདན་དུ་བྱོན་པའི་རྗེས་སུ། ལོ་ཙཱ་གཉིས་ཀྱིས་བྱོན་ནས། ཞབས་ལ་གཏུགས་ཏེ་གདོང་མཆི་མས་གང་བཞིན་དུ་གསོལ་བ་ཡང་ཡང་བཏབ་པས།
ཇོ་བོས་ཀྱང་བོད་དུ་འབྱོན་པའི་ཐག་ཆོད་ཀྱི་ཞལ་བཞེས་དང་། གཙུག་ལག་ཁང་གི་གཉེར་གཏད་ཐམས་ཅད་མཛད་དེ། གཞན་གྱི་མིག་བྲིད་པའི་ཕྱིར་རེས་གར་གཤེགས་རེས་གར་གཤེགས་པ་ལྟར་མཛད་ནས།
བོོད་དུ་འབྱོན་པར་ཆས་པ་ན། སྐུ་གསུང་ཐུགས་ཀྱི་རྟེན་དང། དོས་རྣམས། སྤྲུལ་པའི་མི་གཉིས་ཀྱིས་གཡག་ཁྱུ་གཅིག་དེད་བྱུང་སྟེ། ས་ཐག་རིང་པོར་འགྲོ་བ་ལ་ཟར་སྔ་དགོས་པ་ཡིན་ཟེར་ནས་དྲངས་སོང།
ནང་པར་ཇོ་བོས་གནས་

བརྟན་རཏྣཱ་ཨ་ཀ་ར་ལ། བོད་འདི་རྣམས་ལ་གནས་ཆེན་རྣམས་ཀྱི་གཙུག་ལག་ཁང་སྟོན་པ་དང། མཆོད་པ་རེ་སྐྱེལ་དུ་འགྲོ་བས་བདེ་བར་བཞུགས་པ་ཞུ་གསུངས་པས། གནས་བརྟན་གྱི་ཞལ་ནས་དེ་ལྟར་ལེགས། ངེད་ཀྱང་རྗེས་སུ་འཇུག་པར་ཞུ་ཟེར་ནས།
གནས་ཆེན་མང་དུ་བྱོན་པའི་རྗེས་སུ་གནས་བརྟན་ཆེན་པོ་ངེད་མི་ཏྲའི་གཙུག་ལག་ཁང་དུ་འགྲོ་བས། ཁྱེད་བཤུལ་ཐག་རིང་པོ་ལ་འོ་རྒྱལ་གསུངས་པས། གནས་བརྟན་གྱི་ཐུགས་ལ་ད་བོད་དུ་འབྱོན་པར་སྣང་སྙམ་ནས།
ནག་ཚོ་ལ་ཚེ་དང་ལྡན་པ་ཁྱོད་སློབ་གཉེར་ལ་འོངས་ཟེར་ནས། ངའི་པཎྜི་ཏ་བརྐུར་འོངས་པར་སྣང། འོན་ཀྱང་བོད་ཀྱི་ཆོས་རྒྱལ་བྱང་ཆུབ་སེམས་དཔའ་དེ་ལ་སེམས་བརྩེ་ཞིང། དེའི་མི་ནོར་མང་པོ་ཆུད་ཟོས་པ་དང།
ཁྱོད་ཀྱང་ངའི་སློབ་མ་ཡིན་པས་ལོ་གསུམ་སྤྱན་དྲོངས། དེ་ནས་ཚུར་སྤྱན་མ་དྲངས་ན། རྒྱ་གར་ཡང་བསྟན་པ་ནུབ་པ་ཙམ་དུ་འགྲོ་བ་ཡོད་གསུངས་བས། ནག་ཚོས་ཀྱང་ཁས་བླངས།
དེར་ཇོ་བོའི་ཞལ་ནས། གསེར་རྣམས་ཁྱེར་ལ་ཤོག་གསུང་ནས། ཆ་བཞིར་བགོས་ཏེ་བླ་མ་རྣམས་དང། དགེ་འདུན་སྤྱི་དང། བི་ཀྲ་མའི་རྒྱལ་པོ་དང། གཙུག་ལག་ཁང་རྣམས་ལ་བསྔོས། གཏད་གཉེར་ཐམས་ཅད་གནས་བརྟན་རཏྣཱ་ཨ་ཀ་ར་ལ་མཛད་དེ་ཕྱིར་ལྡོག་གོ།
དེ་ཡང་ཇོ་བོ་དགུང་ལོ་ང་བདུན་བཞེས་པ་སྟག་གི་ལོ་ལ་རྒྱ་གར་ནས་བཏེག། ཁ་གཅིག་ང་དགུ་བཞེས་པའི་ལྕགས་ཕོ་འབྲུག་ལ་བཏེག་པ་དང། ཁ་གཅིག་དགུང་ལོ་རེ་གཅིག་ལ་བཏེག་པར་འདོད་དེ།
སྔ་མ་འཐད་པར་སེམ་མོ། དེ་ནས་ཇོ་བོ་དཔོན་སློབ་མི་ཏྲའི་གཙུག་ལག་ཁང་ནས་རྒྱ་གར་གྱི་སའི་མཐ༷འ་ལ་བྱོན་པ་ན། མུ་སྟེགས་ཀྱི་གཅེར་བུ་པ་བཅུ་བཅོ་བརྒྱད་ཙམ་རྫུ་འཕྲུལ་གྱིས་ང་རྒྱལ་བ།
བོད་དུ་སངས་རྒྱས་ཀྱི་བསྟན་པ་དར་བ་ལ་ཕྲ་དོག་གིས་དེར་རྫུ་འཕྲུལ་གྱིས་ལྷགས་ནས་

ཇོ་བོ་དཔོན་སློབ་རྣམས་ལ་བར་ཆད་བྱེད་པར་བརྩམས་པས། ཇོ་བོས་སྒྲོལ་མའི་སྐྱེད་རིམ་གྱིས་རེངས་པར་བྱེད་པའི་ཇག་ཆིངས་མཛད་དེ། ཐམས་ཅད་ལྟེར་ཆོ་བཞིན་དུ་སོང། དེ་ནས་བལ་པོའི་མཐར་ཕེབས་པ་ན། མུ་སྟེགས་བསམ་པ་ངན་པས་རང་ཕུང་བར་བྱས་པ་ཡིན་གསུང་ནས།
བྱེ་མ་ལ་སྔར་བཏབ་ཏེ་ཚོང་པ་ལ་བསྐུར་ནས། ལམ་ཁ་ན་གཟེར་ཕུལ་འདི་འདྲ་བ་ཡོད་པས་བྱེ་མ་འདི་གཏོར། ལངས་འོང་གི་བྲེད་མི་དགོས་ངེད་ཀྱིས་བཅིངས་པ་ཡིན་གསུང།
ཚོང་པ་རྣམས་ཀྱིས་དེ་ལྟར་བྱས་པས་གྲོལ་ཏེ་སོང་ངོ། དེ་ནས་འཕགས་པ་ཤིང་ཀུན་དུ་ཕྱགས་ཕེབས་པ་ན། རྒྱ་གར་ནས་ཁྱེར་བའི་དོས་རྣམས་དང། ལྷ་བཙུན་པའི་བསུ་བ་གཙོ་བོ་མི་བཅུ་དྲུག་ཀྱང་དེར་སླེབ།
དཀོན་མཆོག་གི་མཆོད་པ་དང། བོད་ལུགས་ཀྱི་གདན་གྱི་བཀོད་པ་བཟང་པོ་བཤམས་ཇོ་བོ་ཏ་ལའི་བསིལ་གྲིབ་ལ་གྲལ་གྱི་གུང་ལ་སྤྱན་དྲངས། གཙོ་བོ་སུམ་པ་བྱ་བས་དཀར་ཡོལ་འབྲུག་རྒྱབ་གསེར་སྲང་ལྔ་རི་བ་ཇ་བཙོ་མས་བཀང་སྟེ་ཕུལ་བས།
འདི་ལ་ཅི་ཟེར་གསུང། བོད་ཀྱི་རབ་ཏུབྱུང་བཏུང་བ་ཇ་ཟེར་ཞུས་པས་ཤིན་དུ་མཉེས། ཇ་བུ་རམ་སོགས་ཀྱིས་བསྙེན་བཀུར། གཙོ་བོ་ལོ་དྲུག་གིས་རྟ་མཆོག་དཀར་པོ་མཐོང་སྨོན་ཁྱུང་གཤོག་བྱ་བ་རིན་པོ་ཆེ་སྣ་ཚོགས་ཀྱིས་བརྒྱན་པ་ཞིག་དང།
དར་དཀར་པོ་ཡུག་རེ་ཕུལ། དེར་དགེ་བསྙེན་ཆོས་འཕེལ་གྱི་སྤྲུལ་པ་འབྲོག་ཕྲུག་གཅིག་གིས་ལི་ཡུལ་ནས་ཇོ་བོ་འཇམ་དཔལ་རྡེ་རྗེ།
ལིའི་རྒྱལ་པོའི་ཞུ་ཡིག་དང་བཅས་ཏེ་ཕེབས་པས། ཇོ་བོའི་ཞལ་ནས་རྟེན་འབྲེལ་ཐམས་ཅད་ལེགས་གསུང་སྟེ་ཤིན་དུ་མཉེས། དུས་དེར་ལོ་ཙཱ་བ་རྒྱ་བརྩོན་སེང་མཉེལ་བའི་ཚུལ་བསྟན་ནས། ད་ནི་ཨུ་པཱ་སི་ཀ་ཕོད།
ང་ནི་རང་བཞིན་གནས་སུ་འགྲོ། མི་ལ་ཡིད་ཆེས་མི་སྐྱེ་བས།

ཤི་བ་སྐད་དུ་དུར་དུ་སྐྱོལ། ང་ནི་འོད་གསལ་སེམས་ཀྱི་ལུས། འབྱུང་གནས་དེ་ལ་ཐིམ་ནས་འགྲོ། རྒྱ་བོད་གཉིས་སུ་བྱ་བ་བྱས། ཁ་བ་ཅན་དུ་གཅིག་གིས་ཆོག། ཅེས་གསུངས་ཏེ། མཁའ་སྤྱོད་དུ་གཤེགས་སོ། དེ་ནས་ཇོ་བོ་དཔོན་སློབ་བལ་པོའི་རྒྱལ་པོ་གྲགས་པ་མཐའ་ཡས་ཀྱིས་སྤྱན་དྲངས།
ཇོ་བོའི་ཆིབས་གླང་པོ་ཆེ་མཐོང་སྨོན་བྱ་བ། རྒྱལ་པོ་ལ་གནང་སྟེ། ང་ཐང་འདིར་བི་ཧ་ར་ཞེས་པའི་གཙུག་ལག་ཁང་བཞེངས་པས། འབྱོར་པ་ཅི་དགོས་པ་དང།
རྒྱ་གར་དང་བོད་ཀྱི་རབ་ཏུ་བྱུང་བ་ལ་ས་ཏྲ་འཛུགས་པའི་རྒྱུ་བྱིན་ཅིག་ཅེས་གསུངས་པས། རྒྱལ་པོ་དད་དེ་ཞབས་སྤྱི་བོར་བླངས། གང་བཞེད་པ་ཐམས་ཅད་བསྒྲུབ་པར་དམ་བཅས། སྲས་པདྨའི་སྙིང་པོ་ཕུལ་ནས་རབ་ཏུ་བྱུང།
མཚན་ལྷའི་དབང་པོར་བཏགས། མཁས་པར་གྱུར་ནས་ཕྱིས་ཐང་བི་ཧ་རའི་མཁན་པོ་མཛད་དོ། དེ་ནས་ཨ་ཏི་ཤ་དཔོན་སློབ་རྣམས་བལ་པོའི་རྒྱལ་པོ་སྐྱེལ་ཐུང་བ་རྟ་པ་བརྒྱས་བསྐོར་བ་དང་བཅས་ཏེ་བལ་པོ་རྫོང་ལ་ཕྱགས་ཕེབས་པ་ན་དེར་ལྷ་བཙུན་པའི་རྟ་པ་སུམ་བརྒྱ་ཙམ་བསུ་བ་ལ་གོས་དཀར་པོ་འབའ་ཞིག་གྱོན།
རྒྱན་ཐམས་ཅད་ཀྱང་དཀར་པོ་འབའ་ཞིག་བྱས། བློན་པོ་ཆེན་པོ་ལྷའི་དབང་ཕྱུག་དང།
ལྷའི་བློ་གྲོས་དང། ལྷའི་ཤེས་རབ་དང། ལྷའི་སྲིད་འཛིན་ཞེས་བྱ་བ་བཞི་ལ། དར་མདུང་དཀར་པོ་ཐོགས་པ་བཅུ་དྲུག་བཅུ་དྲུག་གིས་བསྐོར། གཞན་ཐམས་ཅད་ལ་ཡང་བ་དན་ཆུང་ངུ་རེ་དང། ཆུ་དར་གྱི་གདུགས་ཉི་ཤུ་དང།
པི་ཝང་དང་གླིང་བུའི་སྒྲ་སྙན་པོ་འཁྲོལ་བ་དང། དཔོན་གཡོག་ཐམས་ཅད་ཀྱང་ངག་མཐུན་པར་དཀོན་མཆོག་གསུམ་ལ་སྐྱབས་སུ་འགྲོ་ཞིང། བོད་དུ་སངས་རྒྱས་ཀྱི་བསྟན་པ་དར་བར་འགྱུར་རོ་ཞེས་པའི་ཁ་བརྡ་བཟང་པོ་བྱེད་པ་དང།
ཨ་ཏི་ཤ་ལ་གནོད་པའི་ཕས་རྒོལ་ཐམས་ཅད་བདག་གིས་གཞོམ་

པར་བྱའོ་ཞེས་དཔའ་བསྐྱེད་པ་དང། ཐམས་ཅད་རྟ་ལས་མི་འབབས་པར་གྲལ་སྒོར་རམ་ཅིག་བྱས་ཏེ། དབུས་སུ་ཨ་ཏི་ཤ་ཆིབས་མཐོང་སྨོན་ཁྱུང་གཤོག་གི་སྟེང་ན་བཞུགས་ཏེ། སྐུ་འཁོར་པཎྜི་ཏ་གཞན་ལ་ཕན་པ་བཟང་པོ་དང།
པཎྜི་ཏ་བིརྱ་ཙནྟྲ་དང། པཎྜི་ཏ་ཡེ་ཤེས་སྒྲོན་མེ་དང། ལོ་ཙཱ་བ་གུང་ཐང་པ་ལ་སོགས་པ་རབ་ཏུ་བྱུང་བའི་རྟ་པ་སུམ་ཅུ་རྩ་ལྔ་ལྔས་བསྐོར་བ་དབུས་སུ་བཞུགས་པ་ལ། མི་རྟ་ཐམས་ཅད་ཀྱི་མགོ་ནང་དུ་འདུད་ཅིང།
བློན་པོ་ཆེན་པོ་བཞིས་དབུས་སུ་འོངས་ཏེ། སྔོན་རྒྱལ་པོ་ཡོན་མཆོད་ཞལ་འཛོམ་པའི་ཐོག་མར། མཁན་པོ་བོ་དྷི་ས་ཏྭའི་དྲུང་དུ། བློན་པོ་རིག་པ་ཅན་རྣམས་ཀྱིས་ཟོར་མའི་གླུ་བླངས་པ་ལྟར། བློན་པོ་རྣམས་ཀྱིས་གླུ་མཛད་པ་ནི།
ལོ་ཞེས་བྱ་བ་གྲག་སྟོང་སྙན་པའི་གླུ་དབྱངས་ལོ། ཨ་ཞེས་བྱ་བ་སྐྱེ་བ་མེད་པའི་གནས་ལུགས་ཡིན། ལེ་ཞེས་བྱ་བ་སྣང་སྟོང་ཟུང་དུ་འཇུག་པའི་གླུ། མ་ཞེས་བྱ་བ་བྱམས་པས་འགྲོ་བ་ཡོངས་ལ་ཁྱབ།
ལོ་དེ་ཞེས་པ་དེ་ཙམ་ཐུགས་ལ་གཞག་འཚལ་ལོ། ཨ་ལོ་ལ་ཞེས་བྱ་བ་སྐྱེ་བ་མེད་ཀྱང་གཏམ་འདི་གསོན། ཁྱེད་རྒྱ་གར་ཡུལ་ནས་བྱོན་པའི་མཁས་གྲུབ་པཎྜི་ཏ། ཡིད་བསམ་པ་བཞིན་དུ་འགྲུབ་པའི་ནོར་བུ་རིན་ཆེན་བཞིན།
བོད་གསོལ་བ་འདེབས་པའི་རྟེན་དུ་བྱོན་པ་བཀའ་དྲིན་ཆེ། ཞེས་པ་ནས། ངེད་སྙིང་སྟོབས་ཆེན་པོའི་ལྷ་བཙུན་དྲུང་ནས་འོངས། ལུས་རྐང་པའི་མཐིལ་ནས་ཚངས་པ་མན་ཆད་འདི།
སེམས་གུས་དང་བཅས་ཏེ་བླ་མ་ཁྱེད་ལ་འབུལ། ལྷ་ཁྱེད་ཀྱི་ཕྲིན་ལས་གང་དགོས་ངེད་ཀྱིས་བསྒྲུབ། རྗེ་རྒྱལ་པོའི་མངའ་རིས་དཔལ་གྱི་གཙུག་ལག་དེར། ཐུགས་མི་སྐྱོ་མི་མཉེལ་རང་ཡུལ་ལགས་པས་འབྱོན་པར་ཞུ།
ལྷ་བཙུན་པ་བྱང་ཆུབ་འོད་དེ་ལྷ་དབང་བརྒྱ་བྱིན་ལྟར། འཁོར་ཉེ་དབང་ལྟ་བུའི་བཀུར་གནས་མཛད་ཅིང་ལྷ་མེར་བཞུགས། ལོ་ཨ་ལེ་ལ་

ལོ་དེ་ཨ་ལོ་ལ། ཞེས་བློན་པོ་རྟ་པ་གསུམ་བརྒྱ་དང་བཅས་པས། རྗེའི་སྙན་དུ་གླུ་དབྱངས་དེ་ཕུལ་བ་དང། ཨ་ཏི་ཤ་ཆིབས་ཀྱི་སྟེང་ན་ཁྲུ་གང་ཙམ་འཕགས་ཏེ། སྐུའི་དཀྱིལ་འཁོར་མཚན་དཔེས་སྤྲས་པ། ཞལ་འཛུམ་པ་དང་བཅས་པས་ཨ་ཏི་ཨ་ཏི།
ཕ་ལ་ཕ་ལ། ཤིན་དུ་བཀྲ་ཤིས་ཞེས་སོགས་དང། འདི་ལྟར་རྒྱན་དཀར་བ། གོས་དཀར་བ། ཚིག་ཐམས་ཅད་དམ་པའི་ཆོས་སུ་འབྱུང་བ། བློན་པོ་འདི་དག་གི་ལུགས་ཀྱིས་ཆོས་ཀྱི་རྒྱལ་པོ་ལྷ་བཙུན་པ་དེ།
ལྷའི་དབང་པོ་བརྒྱ་བྱིན་དང་ཁྱད་པར་མེད་པར་བཞུགས་ངེས་ཤེས་ཞེས་གསུང། དེ་ནས་བློན་པོ་ཆེན་པོ་ལྷའི་དབང་ཕྱུག་གིས། ཇོ་བོའི་དྲུང་དུ་ཐལ་མོ་སྦྱར་ནས། བསྟན་པའི་བདག་པོ་བོད་དུ་བྱོན་ལགས་སམ།
སེམས་ཅན་རྣམས་ལ་བརྩེ་བར་བྱོན་ལགས་སམ། ཨེ་མ་དུས་གསུམ་འདོམས་པར་བྱོན་ལགས་སམ། བཤུལ་རིང་ལམ་ལ་མཉེལ་བར་མ་གྱུར་ཏམ། ཞེས་ཞུས་ཏེ། སྤྱན་རས་གཟིགས་ཀྱི་སྐུ་རྩ་ཕྱག་བཞི་བཅུ་པ་བྲིས་མ་ཐག་ཅིག་ཕྱག་རྟེན་དུ་ཕུལ་བ་དང།
མགོན་པོ་ཤིན་དུ་དགྱེས་ནས། དེ་མ་ཐག་རབ་གནས་མཛད་ཅིང། སྤྱན་རས་གཟིགས་དབང་འཇིག་རྟེན་གསུམ་གྱི་མགོན། གཞན་ལ་ཕན་ཕྱིར་བརྩོན་པའི་གོ་ཆ་བསྣམས། ཐུགས་རྗེའི་རང་བཞིན་དྲི་མེད་དཀྱིལ་འཁོར་ཅན།
འགྲོ་བའི་སྡུག་བསྔལ་སེལ་ལ་ཕྱག་འཚལ་ལོ། དིང་སང་ཁོ་བོ་ཁྱེད་ཀྱི་ཞིང་འདིར་མཆིས། ཐུགས་རྗེས་འགྲོ་བའི་དོན་དུ་སྐྱབ་ཏུ་གསོལ། ཞེས་གསུང། དེ་ནས་བློན་པོ་གཞན་རྣམས་ཀྱིས་ཀྱང་རས་ཡུག་དཀར་པོ་རེ་ཕྱག་རྟེན་དུ་ཕུལ་ལོ།
ཇོ་བོའི་ཞལ་ནས། ཁོ་བོ་ད་གཟོད་ཞིང་འདིར་སླེབ་པར་འོངས། འཁོར་བའི་ནགས་སུ་བདེ་བ་མ་མཆིས་ནའང། བཤུལ་རིངས་ལམ་ལ་འབྱུང་བཞི་སྙོམས་པར་བྱུང།
ཆོས་རྒྱལ་འཁོར་བཅས་གཞི་ལ་བདེ་ལགས་སམ་གསུང། དེ་ནས་ཐམས་ངག་མཐུན་པར། ལྷ་ཆེན་པོ་

གདུལ་བྱའི་དབང་གིས་ཞིང་གཞན་དུ་གཤེགས་ནའང། ཕྱིས་དཀོན་མཆོག་གི་སྐྱབས་འོག་ནས། ལྷ་བཙུན་ཆེན་པོས་དབུ་བགྱིས། བློན་འབངས་ཐམས་ཅད་བཀྲ་ཤིས་ཡར་ཡོད་ཅེས་ཞུས། དེ་ནས་ཇོ་བོ་དཔོན་སློབ་རིམ་གྱིས་མཚོ་མ་ཕམ་གྱི་འགྲམ་དུ་ཕྱགས་ཕེབས།
དེར་ཆུ་སྦྱིན་མཛད་པ་གུང་ཐང་པས་གཟིགས་པས། མཚོའི་དཀྱིལ་ན་ཁ་སརྤ་ཎ་བཞེངས་པའི་ཕྱག་གི་མཐིལ་ན་ཧྲི༔་དཀར་པོ་གཅིག་ལས་བདུད་རྩིའི་རྒྱུན་བབས་པས་མཚོ་ལུད་པ་ཙམ་དུ་གྱུར་པ་ཡི་དགས་དཔག་ཏུ་མེད་པས་འཐུངས་ཏེ་ཚིམ་པ་མཐོང།
དེ་ནས་ཨ་ཏི་ཤ་མཚོ་མ་ཕམ་གྱི་འགྲམ་དུ་ཕེབས་ཟེར་བ་མངའ་རིས་སྐོར་གསུམ་གྱིས་ཐོས། དེའི་ཚེ་མངའ་རིས་ན་རིན་བཟང་བལ་པོར་ཧ་སུ་ཞེས་མཉམ་པར་གྲགས་པས།
ཨ་ཏི་ཤ་བསྟན་པའི་མངའ་བདག། བལ་པོའི་རྒྱལ་པོ་ལ་སོགས་པས་ཞབས་སྤྱི་བོར་བླངས་པ། བལ་པོ་ཧ་སུས་མ་བཟོད་པར། མངའ་རིས་ན་མར་རྣལ་འབྱོར་པ་འཁྱམ་པོ་བཏང་ནས། ཨ་ཏི་ཤའི་ཕྱིར་དུ་མི་ནོར་དེ་ཙམ་གཏོང་བ་ལས།
བལ་པོ་ཧ་སུ་བོས་ན། ད་ཙམ་མི་ནོར་ཆོས་གསུམ་འཛོམ་པ་ཅིག་འོང་བར་ཡོད་དེ། ཅེས་བསྒྲགས་ཀྱང་གནོད་པར་མ་ནུས། དེ་ནས་བློན་པོ་ལྷའི་བློ་གྲོས་ཀྱིས་མངའ་རིས་སུ་ལྷ་བཙུན་པའི་དྲུང་དུ་སླེབ་ནས་ཞུ་བ་མཛད་པ།
ཐམས་ཅད་མཁྱེན་པས་བལ་པོར་ཕེབས། བལ་པོའི་རྒྱལ་པོ་འཁོར་དང་བཅས་པས་བསྙེན་བཀུར་ཞིང་། རྒྱལ་པོ་ཡབ་ཡུམ་སྲས་རྟ་པ་བརྒྱའི་ཚོགས་དང། ཨ་ཏི་ཤའི་འཁོར་པཎྜི་ཏ་ཆེན་པོ་གསུམ།
གུང་ཐང་པ་ལ་སོགས་པ་སྡེ་སྣོད་འཛིན་པ་སུམ་བཅུ། རྒྱལ་པོ་སའི་སེང་གྷ་ཞེས་པ་རྒྱ་གར་ནུབ་ཕྱོགས་ཐམས་ཅད་ཀྱི་བདག་པོ་རྒྱལ་སྲིད་སྤངས་ནས་ཨ་ཏི་ཤའི་ཐུགས་དམ་བསྐུལ་བའི་རྐྱེན་མཛད་དུ་བྱོན་པ།
མདོར་ན་བསུ་སྐྱེལ་བ་རྟ་པ་བཞི་བརྒྱ་སུམ་བཅུ་རྩ་

ལྔ་ཙམ། མཚོ་མ་ཕམ་པའི་འགྲམ་ན་བཞུགས་ནས་སྐྱེ་བོའི་ཚོགས་དཔག་ཏུ་མེད་པའི་དོན་མཛད་དེ། རིང་པོར་མི་ཐོགས་པར་ཡར་གླིང་གསེར་གྱི་ལྷ་ཁང་དུ་ཕེབས་པར་ཡོད་པས། ཐུགས་དགྱེས་པར་ཞུ་ཞེས་ཞུས་པས། ལྷ་བཙུན་ཆེན་པོ་དགྱེས་པའི་མཐར་ཐུག་ནས།
ངས་དད་གུས་མ་ལོག་པར་གསོལ་བ་རྒྱུན་དུ་བཏབ་ནས་ཡུན་རིང་སོང་སྟེ། ད་ཨ་ཏི་ཤ་དང་མཇལ་བ་ཡིན། མདང་རྨི་ལམ་ན་ནུབ་ཕྱོགས་ནས་ཉི་མའི་དཀྱིལ་འཁོར་ཅིག་ཤར་བྱུང་བ་དང།
ཤར་ཕྱོགས་ནས་ཟླ་བའི་དཀྱིལ་འཁོར་ཉ་གང་བ་ཅིག་ཤར་བྱུང་བ་ལྷན་ཅིག་ཏུ་འཚོགས་པས། སྤྲིན་དང་ཁུ་རྡུལ་ཐམས་ཅད་རང་སར་དེངས། སྐར་ཚོགས་གྲ་མ་ཉམས་པར་འདུད་པ་རྨིས་པས། ཟླ་བ་དེ་ང་ཡིན་ནམ་སྙམ་ཡང་།
ཤར་ཕྱོགས་ནས་བྱུང་བ་གང་ཡིན་ཀྱང་དེས་གོ་ཆོད་པར་སྣང། རྨི་ལྟས་ཤིན་དུ་བཟང་གསུང། དེ་ནས་ལྷ་བཙུན་པས་ཡང་གླིང་གསེར་གྱི་ལྷ་ཁང་དུ་རྟ་པ་གཏང་སྟེ། ལམ་པོ་ཆེ་དང། གནས་ཐམས་ཅད་ལ་བྱི་དོར་དང།
དར་ཟབ་ཀྱིས་བརྒྱན་ཏེ། སྐུ་གསུང་ཐུགས་ཀྱི་རྟེན་དང། མཆོད་པའི་བྱེ་བྲག་བསམ་གྱིས་མི་ཁྱབ་པ་བཤོམ་དུ་བཅུག། གཞན་ཡང་ཕྱོགས་ཀུན་དུ་ཕོ་ཉ་གཏང་སྟེ། ཇོ་བོ་ལ་བསུ་བའི་ཕྱིར་དུ་སྐྱེ་བོའི་ཚོགས་དང།
སྡེ་དགོན་གྱི་རབ་ཏུ་བྱུང་བ་ཐམས་ཅད་བསྡུས་པས། ལྷ་བཙུན་པ་ཁུ་དབོན་གྱིས་དཀའ་སྤྱད་དེ་ཙམ་བྱས་པའི་པཎྜི་ཏ་དེ་ཡ་མཚན་པ་ཅི་འདྲ་ཞིག་སྣང་བ་བལྟའོ་ཟེར་ནས་ལམ་རིང་ཐུང་ཐམས་ཅད་དུ་སྐྱེ་བོའི་ཚོགས་ཆེན་པོ་འདུས།
ལྷ་བཙུན་པས་ཀྱང་འཁོར་རྟ་པ་དྲུག་བརྒྱ་དང་ལྷན་ཅིག་ཏུ་བྱོན་ནས་ཇོ་བོ་དཔོན་སློབ་སྤྱན་དྲངས། དེར་ཐམས་ཅད་ཀྱིས་ཇོ་བོ་ལ་བལྟས་པ་ན། པཎྜི་ཏ་དང། གུང་ཐང་པ་ལ་སོགས་སྡེ་སྣོད་འཛིན་པ་དང།
བལ་པོའི་རྒྱལ་པོ་ལ་སོགས་པའི་དབུས་ན། མཚན་དང་དཔེ་བྱད་

ཀྱིས་བརྒྱན་པ་ལྷ་མེར་བཞུགས་པ་མཐོང་བས། སྐྱབས་སུ་མཆིའོ་ཞེས་པ་དང། ད་ནི་འཇིག་རྟེན་གྱི་མགོན་པོ་བོད་དུ་བྱོན་ནོ། བདག་ཅག་བོད་ཀྱི་སེམས་ཅན་རྣམས་ལ་ཐུགས་རྗེས་གཟིགས་ཤིག་ཅེས་དད་པ་ཕྱོགས་གཅིག་ཏུ་འུར་བ་དང།
ལྷ་བཙུན་པས་ཀྱང་ཇོ་བོ་ལ། བླ་མ་རྗེ་བཙུན་ཆེན་པོའི་ཞལ་སྔ་ནས། རྒྱ་གར་ཡུལ་ནས་བོད་ཀྱི་ཡུལ་དུ་བྱོན། བཤུལ་ཐག་རིངས་པས་སྐུ་ཉོན་མ་མོངས་སམ། འདུ་བ་རྣམ་བཞིའི་སྐུ་སྙུན་མི་མངའ་འམ།
སྐུ་ཁམས་བདེ་འམ་དགྱེས་པར་སྤྱོད་ལགས་སམ། སྐུ་གསུང་ཐུགས་ལ་གནོད་པ་མི་མངའ་འམ། ཞེས་གསོལ་ཏེ། བདག་ཅག་བོད་ཀྱི་སྐྱེ་བོ་ཕལ་ཆེར་ནི། བླ་མ་དང་བྲལ་རང་གར་སྨྲ་བ་སྟེ། ཀླ་ཀློའི་སྤྱོད་པ་མ་རུངས་སྤྱོད་པ་རྣམས།
ཨ་ཏི་ཤ་ཡིས་བཟོད་པ་མཛད་དུ་གསོལ། ཞེས་བོད་སྤྱིའི་བཟོད་གསོལ་དང་། དེ་ནས་ལོ་ཙཱ་བ་ལ་རྗེ་སློབ་དཔོན་ཚུལ་ཁྲིམས་རྒྱལ་བའི་སྤྱན་སྔ་ནས། རེ་བ་ཆེ་བས་བདག་གིས་ཐུགས་དམ་ཞུས།
ཐུགས་ལ་བཏགས་ནས་རྒྱ་གར་ཡུལ་དུ་བྱོན། དཀའ་བ་མང་པོ་སྤྱད་པ་བཟོད་པར་གསོལ། དེ་ནས་ཇོ་བོས་བོད་དུ་འགྲོ་དོན་འབྱུང་བར་སྨོན་ལམ་བཏབ་པ། ཨེ་མ་ཧོ་དགེ་སློང་བྱང་ཆུབ་འོད་བདག་གིས། རྟག་ཏུ་བསམས་པའི་བླ་མ་སྤྱན་འདྲོངས་དྲོངས་པས།
བོད་ཀྱི་ཡུལ་དུ་སྐྱེས་བུ་དམ་པ་འདིའི། གཞུང་ལུགས་ཤིན་དུ་དར་ཞིང་རྒྱས་པར་ཤོག། ཅེས་ཞུས་པས། ཇོ་བོ་མཉེས་ནས། བོད་ཀྱི་སེམས་ཅན་རྣམས་ཁོ་བོ་ལ་འདི་ལྟར་དད་པ་ཆེ་བ།
ཕན་བདེའི་འབྱུང་གནས་དཀོན་མཆོག་གསུམ། ངའི་གདུལ་བྱ་ཐེག་པ་ཆེན་པོའི་རིགས་ཅན་འདི་རྣམས་ལ་ཐུགས་རྗེས་ཟུང་ཞིག་གསུང་ནས། ཁྲོམ་ཐམས་ཅད་ལ་གཟིགས་ཤིང་བྱིན་བརླབས་མཛད། དེ་ནས་མཐོ་ལྷིང་པདྨོའི་གླིང་དུ་ཕེབས་ནས།
ཨ་ཏི་ཤས་བལ་པོའི་རྒྱལ་

པོ་ལ། ཁྱོད་ཀྱིས་ཐང་བི་ཧ་རིའི་གཙུག་ལག་ཁང་དང། ལྷོའི་ཕྱོགས་སུ་དགེ་འདུན་གྱི་འདུ་ཁང། རྒྱ་བོད་གཉིས་ཀྱི་རབ་ཏུ་བྱུང་བ་ལ་པ་ཏྲ་ལེགས་པར་ཚུགས། དེའི་ས་བརྟག་པ་སོགས་རྟེན་འབྲེལ་ཐམས་ཅད་ཁོ་བོ་རང་གིས་ཚར་ཡོད།
དེའི་ནང་དུ་དེ་བཞིན་གཤེགས་པའི་སྐུ་དགུང་ལོ་བརྒྱད་པའི་ཚད། སེང་ལྡེང་ལ་རྗེ་བཙུན་མ་སྒྲོལ་མའི་སྐུ། རྡོ་ལ་རྗེ་བཙུན་མི་གཡོ་བའི་སྐུ། ཙན་དན་གྱི་ལྡེ་གུ་ལ་སྤྱན་རས་གཟིགས་ཀྱི་སྐུ།
གཙུག་ཏོར་དྲེ་མེད་ཀྱི་སྐུ་ལ་སོགས་པ་གང་གྲུབ་བཞེངས། དེའི་བཀོད་པ་ལ་པཎྜི་ཏ་གསུམ་པོ་གཏོང་བས་ཟླ་བ་དགུའི་ནང་དུ་གྲུབ་པ་གྱིས། རབ་ཏུ་གནས་པ་ཁོ་བོ་རང་ལ་བརྡ་སྦྱོར་གསུང་། དེ་ནས་བལ་པོའི་རྒྱལ་པོ་འཁོར་བཅས་ཕྱིར་ལོག་པ་ན།
ལྷ་བཙུན་པས་བསྙེན་བཀུར་ཏེ། རྟ་སུམ་བཅུ་རྩ་གཉིས་དང། པཎྜི་ཏ་གསུམ་ལ་ཡང་གསེར་སྲང་རེ་ཕུལ་ཏེ། ལྔ་བརྒྱའི་དུས་འདིར་དམ་ཆོས་རྣམ་མང་ཡང། ལམ་དུ་འགྲོ་བ་བརྒྱ་ལམ་སྲིད་པ་ཙམ།
བླ་མར་བཞུགས་པ་ཤིན་དུ་མང་ན་ཡང། ཨ་ཏི་ཤ་ཉིད་གཅིག་པུ་ཉིད་དུ་ཟད། བལ་པོའི་ཐང་ནས་སྐྱེལ་དུ་བྱོན་པ་ལེགས། ཞབས་གླའི་ཚུལ་དུ་རྟ་ཡི་ཚོགས་འདི་འབུལ། སྐྱེ་རྒ་ན་འཆིའི་ཆུ་བོ་རབ་སོམས་ལ།
རྒྱལ་པོའི་དྲེགས་པ་སྤོངས་ལ་གཞན་དོན་བསྟེན། ཞེས་གསུངས་པས། བལ་པོའི་རྒྱལ་པོ་དགྱེས་བཞིན་དུ། གསེར་སྲང་སུམ་བརྒྱ་སྲས་ལྷའི་དབང་པོའི་ལག་ཏུ་གཏད་དེ། ལྷ་བཙུན་པ་ལ་ཕུལ་ནས།
བལ་པོའི་རྒྱལ་པོས་གསོལ་པ། རྒྱལ་རིགས་ལུས་ལ་རྣམ་དག་ཁྲིམས་ལྡན་ཞིང། སངས་རྒྱས་བསྟན་ལ་དཔའ་བའི་གོ་གྱོན་ནས། འཇིག་རྟེན་སྒྲོན་མེ་བོད་དུ་སྤྱན་དྲངས་ཏེ། ཐམས་ཅད་ཆོས་ལ་འགོད་པ་ངོ་མཚར་ཆེ།
བདག་གིས་བསྐྱེད་པའི་བུ་འདི་རྗེ་ལ་འབུལ། བསམ་པ་བཟང་པོ་གསེར་དང་འདྲ་བ་འདི།

ཆོས་རྒྱལ་བོད་དུ་ཆོས་གྲྭ་འཛུགས་པ་ལ། གསེར་སྲང་སུམ་བརྒྱ་ཤིག་ཞིག་འདེགས་སུ་འབུལ། སླད་མ་སངས་རྒྱས་བསྟན་པ་དར་བ་དང། ཨ་ཏི་ཤ་ཡང་ཕྱོགས་འདིར་ཡུན་རིང་ཞིང། བདག་ཀྱང་འཕྲེང་བས་ཡུན་དུ་འགྲོགས་པར་ཞུ།
ཞེས་ཞུས་ཏེ་རྒྱལ་པོ་པཎྜི་ཏ་གསུམ་དང་བཅས་པ་བལ་པོར་བྱོན། དེ་ནས་ཨ་ཏི་ཤ་དཔོན་སློབ་ལྷ་བཙུན་པས་དབུ་བགྱིས་བསུ་བའི་རྟ་བ་དགུ་བརྒྱའི་འཁོར་དང། རག་དུང་ཡང་ལྷ་བཙུན་པའི་ཐུགས་ཤེས་ཀྱིས་མཛད་དེ།
ལོ་པཎ་སྤྱེན་སྤྱན་འདྲེན་གྱི་རྒྱུད་བྱ་བར་གྲགས་གསུང་སྟེ། དེ་ལ་སོགས་པ་རོལ་མོའི་ཚོགས་དང་བཅས་ཏེ། རྒྱལ་པོའི་ཕོ་བྲང་དུ་སྤྱན་དྲངས་བསྙེན་བཀུར་ཏེ། བོད་འདིར་ཆོས་ཟབ་ཟབ་པོ་ལས་ཀྱང་ཐོག་མར་ལས་རྒྱུ་འབྲས་ལ་བརྟེན་པའི་ཆོས་ཀྱིས་བསྐྱང་བར་ཞུ་ཞུས་པས།
ཇོ་བོའི་ཞལ་ནས། ཆོས་ཀྱི་གནད་གོ་བའི་གཏམ་ཡིན། ནན་ལྟར་ཟབ་པ་ལས་རྒྱུ་འབྲས་ཁོ་ན་ཡིན། ཡི་དམ་གྱི་ལྷ་ཞལ་མཐོང་བ་བས།
ལས་རྒྱུ་འབྲས་ལ་ཡིད་ཆེས་ན་དེ་ཉིད་མཆོག་ཏུ་གྱུར་པ་ཡིན་ཏེ། གཤིན་རྗེ་གཤེད་ཀྱི་རྣལ་འབྱོར་པ་དང་། བི་ཀྲ་མའི་གནས་བརྟན་གྱི་ལོ་བརྒྱུས་རྒྱུས་གསུངས་ནས་དེ་ལྟར་མཛད་པས། མངའ་རིས་སུ་པཎྜི་ཏ་རྒྱུ་འབྲས་པར་གྲགས་ཏེ།
ཞི་བོའི་མིང་ཙམ་གྱིས་ཀྱང་བསྟན་པ་ལ་ཕན་པར་བྱས་གསུང་ནས་མཉེས། དེའི་དུས་བོད་དབུས་གཙང་གི་མཁས་པ་ཕལ་ཆེ་བ་དེར་འཚོགས་ཏེ། ལྟ་བའི་གནད་ལ་སོགས་པ་བསྟན་པ་རིན་པོ་ཆེ་ལས་བརྩམས་པའི་དྲི་བ་ཡང་དུ་ཞུས་པས།
རང་རང་གི་ཐེ་ཚོམ་གྱི་དྲ་བ་ཆོད་པར་མཛད་དོ། དེ་ནས་ལོ་ཙཱ་བ་ནག་ཚོས། ད་ནི་ཇོ་བོ་བོད་དུ་ལོ་གཅིག་ལས་མི་བཞུགས་པའི་ཆད་པོ་ཡོད་པས། ཆོས་ཞུ་བ་རྣམས་ཞུས་ཤིག་ཅེས་ལྷ་བཙུན་པ་སོགས་ལ་བསྐུལ་བས།
ཇོ་བོ་ལ་ལྷ་བཙུན་པས་གསེར་སྲང་སུམ་བརྒྱའི་མེ་ཏོག་དང་བཅས་ཏེ། བོད་ཀྱི་ཡུལ་

འདིར་ཐེག་པ་ཆེན་པོའི་ལམ་ལ་ལོག་པར་རྟོག་པའི་གང་ཟག་། དགེ་བའི་བཤེན་གཉེན་གྱིས་མ་ཟིན་པ་དག་ཕན་ཚུན་རྩོད་ཅིང། རང་རང་གི་རྟོག་གེས་ཟབ་པ་དང་རྒྱ་ཆེ་བའི་དོན་ལ་དཔྱོད་ཅིང། སོ་སོར་མི་མཐུན་པ་དག་མཆིས་པས།
དེ་དག་གི་ཐེ་ཚོམ་བསལ་དུ་གསོལ་ཞེས་པ་དང། གཞན་ཡང་ཐེག་པ་ཐུན་མོང་བའི་དྲི་བ་གཉིས། ཕ་རོལ་དུ་ཕྱིན་པའི་དྲི་བ་གཉིས། གསང་སྔགས་ལ་དྲི་བ་གསུམ་ལ་སོགས་པ་མང་དུ་ཞུས་ནས། བྱམས་པ་དང་ཀླུ་སྒྲུབ་ནས་བརྒྱུད་པའི་གདམ་ངག་བླ་མ་ཉིད་ཀྱིས་ཐུགས་ཉམས་སུ་བཞེས་པ་ཚིག་ཉུང་ལ་དོན་རྒྱས་པ་ཅིག་མཛད་པར་ཞུ་ཞུས་པས།
མདོ་སྔགས་གཉིས་ཀའི་གནད་བསྡུས་ནས་སྟོན་པས་བརྗོད་བྱ་ཡོངས་སུ་རྫོགས་པ་དང།
སེམས་འདུལ་བའི་རིམ་པ་གཙོ་བོར་མཛད་པས་ལག་ཏུ་བླང་བདེ་བ་དང། ཤིང་རྟ་ཆེན་པོ་གཉིས་ཀྱི་ལུགས་ལ་མཁས་པའི་བླ་མ་གཉིས་ཀྱི་གདམས་པས་བརྒྱན་པ་ལུགས་གཞན་ལས་ཁྱད་པར་དུ་འཕགས་པ་བྱང་ཆུབ་ལམ་གྱི་སྒྲོན་མ་མཛད།
ཡང་ལྷ་བཙུན་པས། རྒྱུད་གསང་བ་འདུས་པ། མན་ངག་ཡེ་ཤེས་ཞབས་ལུགས་དང། གཙོ་བོ་སྤྱན་རས་གཟིགས་ཀྱིས་མཛད་པའི་སྒྲུབ་ཐབས་ཞུས་པས། གསང་འདུས་འཇིག་རྟེན་དབང་ཕྱུག་གི་ལྷ་བཅུ་དགུའི་བསྒྲུབ་ཐབས་མཛད་དེ་གནང་ངོ།
དེའི་ཚེ་ལོ་ཙཱ་བ་རིན་ཆེན་བཟང་པོས། རྒྱལ་པོས་སྤྱན་དྲངས་ལུགས། དཀའ་སྤྱད་དུ་མའི་མཐར་སྤྱན་འདྲོངས་ཚུལ་དང། པཎྜི་ཏའི་ཡོན་ཏན་གྱི་ཁྱད་པར་མཐའ་ཡས་པ། སྔར་ནས་ཀྱང་ཐོས་ཤིང།
རང་ཕྱོགས་སུ་བྱོན་ཚུལ་རྣམས་གསན་པས། དུས་དེང་སང་ང་ལས་ཡོན་ཏན་ཆེ་བ་མེད་དམ། པཎྜི་ཏ་བྱོན་ཀྱང་ཞུ་རྒྱུ་ཙམ་མ་མཆིས། ལྷག་པར་ཡང་པཎྜི་ཏ་དེ་འདུལ་ཁྲིམས་དང་མདོ་སྡེ་ལ་རྩལ་དུ་འདོན་པ་གཅིག་འདུག་ཟེར།
དེའི་རིགས་ལ་ཐེག་པ་ཆེན་པོ་གསྔགས་ཀྱི་ལུགས་འབྱུང་བ་ཤིན་དུ་དཀའ། ལར་གང་ཟག་ བཟང་པོ་ཅིག་

ཡིན་པར་ཤེས། རྨིི་ལྟས་ལ་སོགས་པའང་བཟང་། ཅུང་ཟད་ཅིག་བསུས་ནས་བསྙེན་བཀུར་བྱ་བ་བབ་སྙམ་དུ་སེམས་པའི་དེ་ནུབ་རྨི་ལམ་ན་མི་རེང་དཀར་པོ་ཅིག་བྱུང་ནས། ཁོ་བོ་སེམས་ཅན་གྱི་དོན་ལ་བྱས་ཡུས་ཆེ། འོན་ཀྱང་རྒྱལ་བ་སྤྱན་འདྲེན་པ་ལ་དཀའ་སྤྱད་དུ་མ་བྱས་ད་དུང་མི་ཤེས་པ་ཞུ་རྒྱུ་མང་དུ་མཆིས།
ལོ་ཙཱ་བ་ཐོས་རྟགས་ཞི་ཞིང་དུལ་བ་བྱ་བ་ཡིན། རྒྱ་བོད་ཀྱི་ལོ་པཎ་ཐམས་ཅད་ཀྱི་ཡོན་ཏན་དྲིལ་ཀྱང། པཎྜི་ཏའི་གཞུང་གི་ཡོན་ཏན་མི་རྫོགས།
བོད་འདི་ཀུན་མན་ངག་གི་སྣ་རྩེས་འདུལ་བ་ཡིན། མན་ངག་ཐམས་ཅད་བོད་ཀྱི་མི་ལོན་ཟེར་ནས་གཏམ་འདྲི་ལོང་མེད་པར་ཡལ་ནས་སོང། ལོ་ཙཱ་བ་གཉིད་སད་པ་དང། པཎྜི་ཏ་དེ་སྙིང་རྗེ་ཆེ་བ་ཅིག་ཡོད་པར་འདུག།
སྣ་ལ་ཐུགས་རྗེ་ཆེན་པོ་འོང་བ་དེ་བཟང་སྙམ། དེ་ནས་ནང་པར་ཐག་རིང་པོ་ནས་བསུས་ཏེ། སྐུའི་སྤྱོད་པ་ལ་བལྟས་པས་ཆོག་མ་ཤེས། རིམ་གྱིས་རང་གི་ཁང་པར་སྤྱན་དྲངས་ཏེ་བསྙེན་བཀུར་བར་བཞེད་པ་ལ།
པཎྜི་ཏ་དང་ཁོང་རང་སྟན་མཉམ་པ་ཙམ་བཤམས། དེ་ནས་པཎྜི་ཏས་ནང་དུ་བྱོན་པ་དང། ལྷ་ཁང་ཐོག་ན་ཐེག་པ་ཐུན་མོང་གི་ལྷ་བོད་ལུགས་སུ་བཞེངས་ནས་ཡོད་པ་ལ། ཕྱག་ལ་སོགས་པ་སཾ་སྐྲྀ་ཏའི་སྐད་ཀྱིས་ཡན་ལག་བདུན་པ་མཛད་དེ།
ལྷ་རེ་ལ་བསྟོད་པ་ཚིག་བཞི་པ་རེ་མཛད་ཅིང་འདུག། དེ་བཞིན་དུ་བར་ཁང་ན་ཐེག་པ་ཆེན་པོའི་ལྷ་སྐུ་མང་པོ་ཡོད་པ་དང། སུམ་ཐོག་ན་གསྔགས་བླ་མེད་ཀྱི་ལྷ་སྐུ་མང་པོ་ཡོད་པ་ལའང་ཡན་ལག་བདུན་པ་ཕུལ་ནས་ལྷ་རེ་རེ་ལ་རང་རང་གི་རྒྱུད་དང་མཐུན་པའི་བསྟོད་པ་ཚིགས་སུ་བཅད་པ་ཚིག་བཞི་པ་རེ་མཛད་དེར་ལོ་ཙཱ་བས་སཾ་སྐྲྀ་ཏའི་སྐད་སྙན་པོ་དེ་ཐོས་པས།
སྙན་ངག་ཕུལ་དུ་ཕྱིན་པ་འདུག་པ་དང།
སྔར་མ་གཟིགས་པའི་ལྷ་རིགས་རྣམས་ལའང་བསྟོད་པ་མཛད་པས། ཐེག་པ་ཆེན་པོ་ལའང་དེ་འདྲ་ན་

དང་ཚུགས་ཉེ་བར་འཁོར་ཡིན་ནམ་སྙམ་པ་ལ་བརྟེན་ནས་རང་གི་སྟན་ལ་འབྲིད་ཐེབས་གསུམ་བྱས། མཐར་སྟན་མེད་པ་ཙམ་དུ་ང་རྒྱལ་སྐྱུངས། དེ་ནས་བསྙེན་བཀུར་ཏེ། ལོ་ཙཱ་བས་རྒྱ་གར་གྱི་ལོ་བརྒྱུས་རྒྱུས་མང་པོ་དྲིས་པས།
སྒྲོ་སྐུར་མེད་པར་ཚང་བ་ལན་དུ་བྱུང། དེ་ནས་ཡོོན་ཏན་གང་ལ་མཁས་ཞུས་པས། ཁྱེད་ཐུན་མོང་བ་ལ་ཟེར་རམ། ཐུན་མོང་མ་ཡིན་པ་ལ་ཟེར་གསུང། ལོ་ཙཱ་བས་ཐུན་མོང་བ་ལ་ཤིན་ཏུ་མཁས་ཐུན་མོང་མ་ཡིན་པ་ལ་འདྲི་བ་ཡིན་གསུང་བར་གོ་ནས།
ཐུན་མོང་མ་ཡིན་པ་ལ་ལགས་མོད་ཞུས་པས། ཁོ་བོ་འདི་དང་འདི་ལའང་མཁས་གསུང་ནས། ལོ་ཙཱ་བས་རྣ་བར་མ་ཐོས་པའང་མང་པོ་བཏོན་ནས་བྱུང། དེར་ལོ་ཙཱ་བའི་ང་རྒྱལ་ཐམས་ཅད་ཞི།
དེ་ནས་པཎྜི་ཏའི་ཞལ་ནས། འདུལ་བ། མདོ་སྡེ། མངོན་པ། གསྔགས་ལ་སོགས་པ་དུ་མ་ལས་བརྩམས་ཏེ། འདི་ཤེས་སམ། འདི་ཤེས་སམ་ཞེས་དྲིས་པས། ཁོ་བོ་དེ་ལའང་མཁས་ཟེར་བ་མིན་པ་མ་བྱུང་། པཎྜི་ཏ་དེ་ལ་ཤིན་དུ་མཉེས་ནས།
ཁྱོད་ལྟ་བུ་ཡོད་པ་ལ་ཁོ་བོ་བོད་དུ་འོང་མི་འཚལ་བར་འདུག་པ་ལ་ཞེས་པའང་གསུང། ཡང་ལོ་ཙཱ་བ་དེ་དག་ཐམས་ཅད་གདན་ཐོག་གཅིག་ཏུ་ཧྲིལ་ཏེ་ཧྲིལ་ནས་ཉམས་སུ་ལེན་ན་ཇི་ལྟར་བྱེད་གསུངས་པས།
ལོ་ཙཱ་བ་ན་རེ། ཐེག་པ་མ་འདྲེས་སོ་སོར་གསལ། བྱ་བ་ཕྱེད་ལ་མ་འདྲེས་པར། རང་སར་ཉམས་སུ་ལེན་ལགས་མོད། ཞུས་པས། ཇོ་བོའི་ཞལ་ནས། ལོ་ཙཱ་བ་ངན་པར་ཐལ། བོད་ལ་ཁོ་བོ་དགོས་པར་འདུག་གསུང་ནས་ལན་གཞན་མི་སྨྲ་བར་བཞུགས།
དེའི་ནུབ་མོ་ལོ་ཙཱ་བས། ནམ་ཐུན་གསུམ་དུ་བགོས་ནས། གནས་གསུམ་དུ་རིམ་གྱི་ཐེག་པའི་མཐོ་དམན་དང་བསྟུན་ཏེ་བསྒོམས་པས། ཁོང་གི་སྤྱོད་པ་ཐམས་ཅད་པཎྜི་ཏས་མཁྱེན་ནས།
ནང་པར་ལོ་ཙཱ་བ། ཙབ་ཏ་ཙོབ་ཏ་མང་པོས་ཅི་བགྱིད། གང་གི་དམ་པ་རྡོ་རྗེའི་གདན་གནོན་དགོས་པ་ཡིན་གསུང་།

དེར་ལོ་ཙཱ་བས་ཐེག་པའི་ཉམས་སུ་ལེན་ལུགས་ཞུས་པས། ལོ་ཙཱ་བ་དེས་མི་འོང་གསུང། འོ་ན་ཁྱེད་རང་ཇི་ལྟར་མཛད་ལགས་ཞུས་པས་ཅི་ཟེར་གནས་གར་སྡོད། གྲོགས་སུ་དང་འགྲོགས། སྤྱོད་ལམ་ཅི་བྱེད་ཀྱང་འདུལ་ཁྲིམས་ལ་གཞི་བྱས་ལ།
སེམས་ཅན་ཐམས་ཅད་མ་ཡིན་པས་དེར་བསྒོམ་དགོས། མ་ལྷར་དག་སྣང་སྦྱོང་། ལྷ་སྐྱེ་མེད་ཡིན་པས་དེར་བསྒོམ་འདྲིལ་མ་ཤེས་ན་སྙིང་པོ་མི་ལོན་ཞེས་གསུང་ནས། འདི་སྐད་དུ་ ཁྲིམས་ནི་ཡོན་ཏན་ཀུན་གྱི་གཞིར།
རང་གི་སྟོན་པས་ལེགས་པར་གསུངས། སྙིང་རྗེ་ཆེན་པོ་དང་འབྲེལ་བའི། བྱང་ཆུབ་སེམས་ནི་མཆོག་ཏུ་བསྔགས། བཟང་རྟོག་མཚན་མས་མ་བཅིངས་པའི། སྐྱེད་རྫོགས་ཟུང་འབྲེལ་ངེས་འཚང་རྒྱ།
སྐྱེས་བུ་ཆུང་དང་ཆེར་གྱུར་པའི། བྱ་བ་འདི་ཡིན་འབྲིང་པོ་ལའང། མི་རྟག་བརྩོན་པས་བསྐུལ་བ་གཅེས། རང་དགའ་སྤངས་ནས་རྒྱལ་བའི་བཀའ། རྒྱས་པར་བྱེད་པ་མཁས་པ་ཡིན། སྙིང་པོར་བསྡུས་ནས་ཉམས་ལེན་པའི།
སྐྱེས་བུ་དེ་ནི་བཟང་པོར་གྲགས། ལས་འབྲས་ཁྱད་དུ་མི་གསོད་པའི། བག་ཡོད་ཅན་དེ་བཙུན་པོར་བཞེད། ཀུན་ཤེས་གཅིག་བརྡུགས་མཁས་པའི་སྐྱོན། ལག་ལེན་མི་བྱེད་འཆལ་པ་ཡིན། བླང་དོར་མི་བྱེད་བཙུན་པོའི་གསོབ།
ཤེས་པར་མཛོད་ཅིག་རིན་ཆེན་བཟང། ཐུགས་རྗེ་ཆེན་པོས་བསྐུལ་བར་ཟད། ཅེས་གསུང། ལོ་ཙཱ་བས་དམ་པར་ཤེས་ནས། ལྷ་ཡི་ལྷར་གྱུར་པཎྜི་ཏ། རྣམ་དག་སྐུ་མཆོག་ཁྲིམས་ཀྱིས་སྤྲས། དོན་གཉིས་འབྱོར་པའི་ནོར་གྱིས་ཕྱུག།གྲོལ་ནས་འདྲེན་པར་ཁོ་བོས་འཚལ།
ཁོ་བོའི་ལུང་རིགས་སྒྲོན་མེ་ཡིས། སྦས་པ་ཁྱོད་ཀྱི་ཡོན་ཏན་མཐོང། སྔན་སྔོན་ཆད་ཚིག་དང་འགལ་ན་ཡང། ད་ནི་ཁྱེད་བཞིན་ཉམས་སུ་བླང།
ཞེས་བསྟོད་དོ། གཞན་ཡང་མདོ་སྔགས་ཀྱི་ཆོས་རང་རང་གི་སྐལ་བ་དང་འཚམ་པར་གནང་སྟེ། བོད་ལོག་

པར་ལྟ་བ་ལུང་རིགས་ཀྱིས་ཚར་བཅད། ཐེ་ཚོོམ་ཟ་བ་སྤང་བླང་གི་མིག་ཕྱེ་ནས། བསྟན་པ་ཆེས་གསལ་བར་མཛད་དོ། འདིར་སྨྲས་པ། རྒྱལ་བའི་གསུང་རབ་ཉིན་མོར་བྱེད་པ་ཡིས། ལོག་སྨྲའི་མུན་པ་མཐའ་དག་དྲུངས་ཕྱུང་ནས།
ཡང་དག་ལམ་བཟང་ཆེས་ཆེར་གསལ་མཛད་པ། བསྟན་པའི་ཉི་མ་གཉིས་པ་དེང་འདིར་ཤར། དེ་ལྟར་ལྷ་བཙུན་པ་སོགས་ཀྱི་ཐུགས་དགོངས་རྫོགས་པར་མཛད་ནས། བལ་པོའི་རྒྱལ་པོར། པཎྜི་ཏ་དང་བཅས་པས་གཙུག་ལག་ཁང་བཞེངས་འཚར་བའི་ཞུ་བྱུང་སྟེ།
འབྱོན་དུ་ཉེ་བ་ན། ཇོ་བོ་ཆེན་པོ་དགུང་ལོ་རེ་གཅིག་བཞེས་པའི་དུས། བླ་མ་དང་ཡི་དམ་གྱིས་ལུང་བསྟན་པའི་དགེ་བཤེས་སྟོན་པ་རང་ལོ་སོ་དགུ་བཞེས་པ། དང་པོར་ཡང་གླིང་གསེར་གྱི་ལྷ་ཁང་དུ་མཇལ་ནས་བྱིན་གྱིས་བརླབས་པའི་ཚུལ་སྟོན་པའི་རྣམ་ཐར་གྱི་སྐབས་སུ་འབྱུང་ལ།
དེ་ནས་བཤེས་གཉེན་སྟོན་པ་དང། ལྷ་བཙུན་པས་ཇོ་བོ་རྒྱ་གར་དུ་འབྱོན་དུ་མ་སྟེར། དབུས་ཀྱི་རྒྱལ་ཁམས་སུ་བསུ་བ་གནད་ལ་དགར་བའི་སྤྲིང་ཡིག་ཚིགས་སུ་བཅད་པ་བཅུ་དགུ་པ་གཏང།
བོད་སྟོན་རྣམས་མ་སླེབ་རིང་ལ། ཐབས་དུ་མས་ཇོ་བོའི་ཐུགས་ངང་བསྲིངས་ཏེ་རྒྱ་དཔེ་རྟེན་གསུམ་ལ་སོགས་པའི་གཞི་ཐམས་ཅད་བལ་པོར་མ་སྐུར།
དེའི་དུས་ཇོ་བོའི་ཕྱགས་ཕྱིར་གུང་ཐང་པ། སའི་སཾ་གྷ། ཨུ་པཱ་ས་སི་ཀ། ཨེ་ལ་དྷ་རི་ལ་སོགས་པ་དཔོན་སློབ་ཉི་ཤུས་བལ་པོར་བྱོན་ནས། མུ་སྟེགས་བཅིང་བའི་མཆོད་རྟེན་ནག་པོ་བཞི་མཛད།
ཨུ་པཱ་ས་སི་ཀས་བཀྲ་ཤིས་པའི་མཆོད་རྟེན་དཀར་ཆེན་ཞེས་པ་ཆེ་བ་ཅིག་བཞེངས། གུང་ཐང་པས་ཇོ་བོ་ཡབ་སྲས་ཞལ་སྤྲོད་ཀྱི་རས་བྲིས་ཆེ་བ་ཅིག། ཨུ་པཱ་ས་སི་ཀས་ཇོ་བོའི་སྐུ་ལ་ལྷ་བཙུན་པ་དང། གུང་ཐང་པ་ལྡེམ་དུ་བྱས་པ་གྱང་རིས་ལ་བཀོད་དེ།
རབ་གནས་ལ་སོགས་པ་ཞག་ཉི་ཤུ་རྩ་གཉིས་ལ་ཚར་བར་མཛད་དོ། དེ་ནས་

ཇོ་བོ་རྒྱ་གར་དུ་འབྱོན་པར་བཞེད་ཀྱང། ཨུ་པཱ་ས་སི་ཀ་དང། བོད་ཀྱི་བསོད་ནམས་ཀྱི་མཐུས། སླར་ཡང་མང་ཡུལ་དུ་བྱོན་ནས། ལྷ་ཁང་ཀེ་རུ་བྱ་བ་བཞེངས། དེ་ནས་ལྷ་བཙུན་པས་དབུས་སུ་སྤྱན་དྲངས་ཏེ། ལས་སྟོད་དུ་ཕེབས།
བོད་སྟོན་རྣམས་ཀྱང་དེར་བྱོན། གཙང་གི་ས་རྣམས་སུ་ས་སྐྱ་དང། སྣར་ཐང་ལ་སོགས་པའི་ལུང་བསྟན་མང་དུ་མཛད་དེ་ལོ་ཕྱེད་བཞུགས། དེ་ནས་བསམ་ཡས། ཐང་པོ་ཆེ། ལྷ་ས་རྣམས་སུ། ལྷ་བཙུན་བོ་དྷི་རཱ་ཛ།
ཁུ་སྟོན། རྔོག་ལེགས་ཤེས་རྣམས་ཀྱིས་རིམ་གྱིས་སྤྱན་དྲངས་ནས། ཆོས་མང་དུ་གསུངས། གསང་ཕུ་ལ་སོགས་པ་ལུང་བསྟན། ཁྱད་པར་ལྷ་སར་ཀ་བ་བུམ་པ་ཅན་གྱི་ཉེ་འཁོར་ནས་རྒྱལ་རབས་ཀ་ཁོལ་མ་མཁའ་གྲོས་ལུང་བསྟན་ནས་བཏོན།
དེ་ནས་རྟོག་བྱང་ཆུབ་འབྱུང་གནས་ཀྱིས་ཡེར་པར་སྤྱན་དྲངས། བཀའ་གདམས་གླེགས་བམ་གྱི་ཞུ་ལན་ཕལ་ཆེ་བ་རྔོག་གིས་དེར་མཛད། དེ་ནས་བང་སྟོན་གྱིས་སྙེ་ཐང་དུ་སྤྱན་དྲངས།
ལོ་ངོ་དགུ་བཞུགས་པའི་དྲུག་ལ་འགྱུར་མང་པོ་དང། རྒྱུད་སྒྲུབ་ཐབས། མན་ངག་སོགས་གང་ལ་གང་འདུལ་གྱི་ཆོས་གསུངས། རིན་པོ་ཆེ་སྣ་ལྔའི་མེ་ཏོག་གི་ཆར་བབ། ལོ་གསུམ་མམ། ལོ་ངོ་བཞིར་མཁའ་འགྲོའི་དབུས་སུ་རྡོ་རྗེའི་གླུ་རྣམས་གསུངས།
དེ་རྣམས་སུ་ཡང་ཡི་དམ་དཔག་ཏུ་མེད་པའི་ཞལ་གཟིགས་པ་སོགས་རྒྱས་པར་ལམ་ཡིག་ཏུ་གསལ་ལོ། མདོར་ན་གངས་རིའི་ཁྲོད་དུ་བསྟན་པ་སྔ་དར་ལ་མཁན་ཆེན་ཞི་བ་འཚོ། སློབ་དཔོན་པདྨ་སམ་བྷ་བ།
སློབ་དཔོན་ཀ་མ་ལ་ཤཱི་ལ་རྣམས་བཀའ་དྲིན་ཆེས་ཤིན་དུ་ཆེ་ལ། བསྟན་པ་ཕྱི་དར་པ། ལྟ་སྤྱོད་ལོག་པར་སྨྲ་བ་འབའ་ཞིག་ཤིང་རྟ་ཆེན་པོའི་གཞུང་རྣམས་ལ་ཉམས་ལེན་གྱི་གནད་མེད་པའི་བཤད་ཆོས་སུ་བསམས་ཤིང།
ཉམས་ལེན་སྙིང་པོའི་དོན་སྟོན་པའི་མན་ངག་ཟུར་དུ་མེད་པར་འདོད་པས། བཤད་

པ་དང་སྒྲུབ་པའི་ཆོས། དོན་ཐ་དད་དུ་འཛིན་པ་དང། སྡོམ་པ་གསུམ་འགལ་བར་བསམས་ནས་ཚུལ་ཁྲིམས་ཀྱི་བསླབ་པ་ཁྱད་དུ་གསོད་པ་དང། ལམ་ཕྱོགས་རེ་པས་ཐར་པ་ཐོབ་པར་འདོད་པ་རྣམས་འགོག་པ་ལ། དཔལ་ལྡན་ཨ་ཏི་ཤ་ཉིད་ཁ་བ་ཅན་པ་ཐམས་ཅད་ལ་བཀའ་དྲིན་ཆེ་བ་ཡིན་ཏེ།
རྒྱལ་བའི་གསུང་རབ་ཐམས་ཅད་ཀྱི་གནད་བསྡུས་པ། ཤིང་རྟ་ཆེན་པོ་ཀླུ་སྒྲུབ་དང། ཐོགས་མེད་གཉིས་ཀྱི་ལམ་སྲོལ། རྣམ་པ་ཐམས་ཅད་མཁྱེན་པའི་སར་འགྲོ་བའི་སྐྱེ་བོ་མཆོག་གི་ཆོས་ལུགས།
སྐྱེས་བུ་གསུམ་གྱིས་ཉམས་སུ་བླང་བའི་རིམ་པ་མ་ཚང་བ་མེད་པར་བསྡུས་པ། བྱང་ཆུབ་ལམ་གྱི་སྒྲོན་མེའི་སྒོ་ནས་སྐལ་བ་དང་ལྡན་པ་རྣམས་རིམ་གྱིས་སངས་རྒྱས་ཀྱི་སར་འཁྲིད་པའི་ལམ་མ་ནོར་བ་གསལ་བར་མཛད་པས་བཀའ་དྲིན་ཆེ་བ་ཡིན་།
དེ་ཡང་སྤྱིར་རྒྱལ་བའི་ལུང་གི་བསྟན་པ་ཐམས་ཅད་སྡེ་སྣོད་གསུམ་དུ་འདུ་བས། རྟོགས་པའི་བསྟན་པ་ཡང་བསླབ་པ་གསུམ་དུ་འདུ་ལ། ཚུལ་ཁྲིམས་ཀྱི་བསླབ་པ་ནི་ཏིང་ངེ་འཛིན་གྱི་བསླབ་པ་སོགས་ཡོན་ཏན་ཐམས་ཅད་ཀྱི་རྟེན་དུ་གསུངས་ཤིང།
ཏིང་ངེ་འཛིན་དང་ཤེས་རབ་ཀྱི་བསླབ་པ་ནི། བྱང་ཆུབ་མཆོག་ཏུ་སེམས་བསྐྱེད་ནས་ཕ་རོལ་དུ་ཕྱིན་པ་དྲུག་ལ་གཙོ་བོར་བསླབ་པ་ཐུན་མོང་བའི་ལམ་དངོས་ཡིན་ཞིང།
རྡོ་རྗེ་ཐེག་པ་ཉམས་སུ་ལེན་པ་རྣམས་ཀྱིས་ཀྱང། དབང་བསྐུར་རྣམ་དག་ཐོབ་ནས་དམ་ཚིག་དང་སྡོམ་པ་བསྲུང་བ། སྐྱེད་རྫོགས་ཉམས་སུ་ལེན་པ་རྣམས་ཐབས་ཀྱི་ཆ་ནས་ཁྱད་ཆེ་བ་ཡང།
བསླབ་པ་གསུམ་དུ་མ་འདུས་པ་མེད་པས། བསྟན་པ་ཐམས་ཅད་འགལ་མེད་དུ་གསལ་བར་མཛད་དོ། དེ་ལྟ་བུའི་ལམ་གྱི་རྣམ་གཞག་དང་མི་ལྡན་ན། ལམ་གྱི་གོ་རིམ། གྲངས་ངེས། ངོ་བོ་རྣམས།
ཤིང་རྟ་ཆེན་པོ་རྣམས་ཀྱིས་གསུངས་པ་དང་མི་མཐུན་ཅིང། རྒྱལ་བས་གསུངས་པའི་ལམ་དུ་མི་འགྱུར་བས། འབྲས་བུ་རྫོགས་པའི་སངས་རྒྱས་ཀྱང་འབྱུང་དཀའ་བར་གསུངས་སོ། དེ་ལྟ་བུའི་བླ་མ་ཡོན་ཏན་རྒྱ་མཚོ་ལྟ་བུ་མངའ་བ་དེའི་རྣམ་ཐར་

སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཡུལ་དུ་གྱུར་པ། བདག་ལྟ་བུ་བློ་དམན་པ་དག་གི་ཡུལ་མ་ཡིན་ཞིང། ཡེ་གེ་ཉུང་ངུ་དག་གིས་རྟོགས་པར་དཀའ་ལ། མཐོང་ཚད་ཙམ་ཞིག་བྲིས་ནའང་མང་བས། རྣམ་ཐར་རྒྱས་པ་དོན་དུ་གཉེར་ན་གདུལ་བྱ་ཐུན་མོང་བའི་བློ་དང་བསྟུན་པ་ལམ་ཡིག་ཏུ་གསུངས་པ་དང།
དེ་ལས་བློ་མཐོ་བ་ལ་བྲཾ་ཟེ་བེ་ཏཱ་རི། བྱང་ཆུབ་བཟང་པོ། རིག་པའི་ཁུ་བྱུག། ཨ་བ་དྷཱུ་ཏཱི་པ། རཱ་ཧུ་ལ་གུཔྟ་རྣམས་བསྟེན་ཚུལ་ལ་བླ་མ་ལྔ་པ་དང།
དེའི་སྟེང་དུ་ཐར་པར་གཤེགས་ནས་བླ་མ་གསེར་གླིང་པ། ཤཱནྟི་ལ་སོགས་བདུན་བསྟེན་ཚུལ་དང། བླ་མ་བཅུ་གཉིས་པ་དང། ཡི་དམ་གྱི་ལྷས་ལུང་བསྟན་པ་དངོས་གྲུབ་ཀྱི་འོད་ཟེར་དང།
དམ་པ་ཆོས་ཀྱི་འབྱུང་གནས་ཆུང་བ་དང། ཆོས་ཀྱི་འབྱུང་གནས་ཆེ་བ་གསང་སྐོར་དུ་གྲགས་པ་རྣམས་སྟོན་པས་མཛད་པ་དང། དེ་རྣམས་དང་ཕྱོགས་མཐུན་པ་ལོ་ཙཱ་བས་བསྟོད་པ་བརྒྱད་བཅུ་པ་དང། ཐུན་མོང་མ་ཡིན་པ་རྣམས་བཀའ་གདམས་གླེགས་བམ་དུ་སྐྱེས་རབས་ཉི་ཤུ་རྩ་གཉིས་གསུངས་པ།
ཇོ་བོ་ཡབ་སྲས་གཉིས་ཀའི་རྣམ་ཐར་ཤུགས་ལ་རྒྱས་པར་འབྱུང་བ་རྣམས་སུ་ཤེས་པར་བྱའོ། དེ་ལྟར་སྐལ་བ་དང་ལྡན་པ་རྣམས་ལ་མདོ་སྔགས་ཀྱི་གཞུང་གདམས་ངག་མ་ལུས་པ་བསྟན་ནས།
བསྟན་པའི་སྲོལ་ནུབ་པ་རྣམས་གསར་དུ་གཙུགས། སྲོལ་ཅུང་ཟད་ཡོད་པ་རྣམས་འཕེལ་བར་མཛད། ལོག་པར་རྟོག་པའི་དྲི་མས་སྦགས་པ་རྣམས་ལེགས་པར་བསལ་ཏེ།
བསྟན་པ་རིན་པོ་ཆེ་དར་ཞིང་རྒྱས་པར་མཛད་ནས། དགུང་ལོ་དོན་གསུམ་པ་ཤིང་ཕོ་རྟའི་དབྱུག་གུ་ཟླ་བའི་ཚེས་ཉི་ཤུར་ལམ་ཡིག་ལས་གསུངས་ཀྱང། སྟོན་པའི་གསུང་གི་གྲལ་ཚེས་བཅུ་བཅོ་བརྒྱད་ལ་བྱོན་པར་བཞེད་དེ།
དགའ་

ལྡན་དུ་རྗེ་བཙུན་བྱམས་པའི་དྲུང་དུ་ལྷའི་བུ་ནམ་མཁའ་དྲི་མ་མེད་པ་ཞེས་བྱ་བར་གྱུར་ཏེ། བཀའ་གདམས་གླེགས་བམ་ལས། བསྐལ་བཟང་འདི་ལ་རྗེ་བཙུན་བྱམས་པའི་རྗེས་སུ་རྒྱལ་བ་སེང་གེ་འབྱོན་པར་གསུངས་པ་དེ།
ཇོ་བོ་རྗེ་ཡིན་པར་བཞེད་དོ། ལྔ་པ་དེའི་རྗེས་སུ་སློབ་པའི་བཤེས་གཉེན་བྱོན་ཚུལ་ལ་གཉིས། རྒྱ་གར་དུ་བྱོན་ཚུལ་དང། བོད་དུ་བྱོན་ཚུལ་ལོ། དང་པོ་ནི། རྒྱ་གར། ཁ་ཆེ། ཨོ་རྒྱན་། གསེར་གླིང།
མི་ཡུལ། བལ་པོ་རྣམས་སུ་དངོས་སློབ་པཎྜི་ཏ་དང། གྲུབ་ཐོབ་དང། ཉིང་སློབ་བསམ་གྱིས་མི་ཁྱབ་པ་ཞིག་བྱོན་ལ། བི་ཀྲ་མ་ལ་ཤཱི་ལར་ཡང་སློབ་མ་པཎྜི་ཏ་རཏྣཱ་ཀཱིརྟི། ཏ་ཐཱ་ག་ཏ་རཀྵི་ཏ། སུ་མ་ཏི་ཀིརྟི།
བཻ་རོ་ཙ་ན་རཀྵི་ཏ། བལ་པོ་ཀ་ན་ཀ་ཤྲཱི་ལ་སོགས་པ་སུམ་བཅུ་ཙམ་ཡོད་ཀྱང། ཐུན་མོང་མ་ཡིན་པའི་སློབ་མ་ལྔ་ནི། པཎྜི་ཏ་ཆེན་པོ་པི་ཏོ་པ། དྷརྨ་ཨ་ཀ་ར་མ་ཏི། དབུ་མའི་སེར་གེ། བཤེས་གཉེན་གསང་བ།
སའི་སྙིང་པོ་རྣམས་ནི་ཇོ་བོ་དང་རྟོགས་པ་བྱིན་བརླབས་མི་མཉམ་ཡང། མཁྱེན་པ་མཉམ་པ་ཙམ་དུ་གྲགས་སོ། གཉིས་པ་བོད་དུ་བྱོན་ཚུལ་ནི། གངས་རིའི་ཁྲོད་འདིར་རབ་ཏུ་བྱུང་བ་དང། སྐྱེ་བོ་ཕལ་ཆེ་བས་ཆོས་ཐོབ་ཅིང་བཀའ་དྲིན་གྱིས་ཁྱབ་པ་ལས།
དེ་རྣམས་ཀྱི་ནང་ནས། ཆོས་བརྒྱུད་འཛིན་པ་ལ། སློབ་མ་གྲགས་ཆེ་བ་བྱོན་ཚུལ་དང། སློབ་མ་མཆོག་བྱོན་ཚུལ་ལོ། དང་པོ་ནི། མངའ་རིས་སྐོར་གསུམ་ནས། ལྷ་བྱང་ཆུབ་འོད།
ལྷ་ཕོ་བྲང་ཞི་བ་འོད། ལོ་ཆེན་རིན་བཟང། རྒྱ་བརྩོན་འགྲུས་སེང་གེ། ནག་ཚོ་ལོ་ཙཱ་བ། ལོ་ཆུང་ལེགས་ཤེ། མང་ཡུལ་ལོ་ཙཱ་བ་གྲགས་འབྱོར་ཤེས་རབ། འབྲོ་ལོ་ཙཱ་བ་ཤེས་རབ་འོད། ལོ་ཙཱ་བ་དགེ་བློ།
ལོ་ཙཱ་བ་ཤཱཀྱ་བློ་གྲོས། གི་མི་སྒོམ་ཆེན།

འདུལ་འཛིན་གཟུས་རྡོ་རྗེ་རྒྱལ་མཚན། གནས་བརྟན་གསེར་བསོ་རྣམས་བྱོན་པ་ལས། ལྷ་བཙུན་པས་ཇོ་བོ་ཆེན་པོའི་ཆོས་མང་དུ་མཁྱེན། འཇིག་རྟེན་དབང་ཕྱུག་གི་ཞལ་གཟིགས། མངོན་ཤེས་ལྔ་ཐོབ། ལོ་ཆེན་རིན་བཟང་རིགས་ཁ་ཆེའི་གཡུ་རི་གཡུ་སྒྲ་བྱ་བ།
ཡབ་གཞོན་ནུ་དབང་ཕྱུག། ཡུམ་ཅོག་རོ་ཤེས་རབ་བརྟན་མ། ལྕམ་སྲིང་བཞི་ཡོད་པའི་གཅེན་ཤེས་རབ་དབང་ཕྱུག་གིས་གཅུང་རིན་ཆེན་དབང་ཕྱུག་ཏུ་སྐུ་སྐྱེ་བ་བཞེས།
དགུང་ལོ་བཅུ་གསུམ་ལ་མཁན་པོ་ལེགས་པ་བཟང་པོ་ལས་རབ་ཏུ་བྱུང་སྟེ། མཚན་རིན་ཆེན་བཟང་པོར་གསོལ་ལོ། དེའི་མོད་ལ་འདུལ་བ་རྒྱ་ཆེར་འགྲེལ་ཐུགས་སུ་ཆུད། དེ་ནས་རྒྱལ་པོའི་བཀས་ཁ་ཆེར་བྱོན། ལོ་ཙཱ་མཁས་པར་བསླབས།
པཎྜི་ཏ་ཀཱ་ར་རྣམ་གསུམ་སོགས་རྒྱ་གར་གྱི་པཎ་གྲུབ་དུ་མ་ལ་གཏུགས། ཐེག་པ་མཐའ་དག་གི་ཆོས་ལ་སྦྱངས། བསྟན་པ་ལ་བྱ་བ་རྒྱ་ཆེར་མཛད། ཨ་ཏི་ཤ་དང་པུ་རང་དུ་མཇལ་ཏེ། གུ་གེ་ཁྲི་ཐང་པས་མཛད་པའི་ལོ་ཆེན་གྱི་རྣམ་ཐར་ལས།
དགུང་ལོ་བརྒྱད་བཅུ་རྩ་བདུན་ལ་མཇལ་བར་གསུངས། ཇི་ལྟར་མཇལ་བའི་ཚུལ་གོང་དུ་བཤད་ལ། གཞན་ཡང་ཡོ་ག།གསང་འདུས། བདེ་མཆོག་སོགས་ཀྱི་དབང་དང། རྒྱུད་ཀྱི་བཤད་པ།
མན་ངག་སོགས་ཐེག་པ་གོང་འོག་གི་ཆོས་མཐའ་དག་གིས་ཐུགས་ཚིམ་པར་མཛད། རྡོ་རྗེ་རྣལ་འབྱོར་མའི་བྱིན་བརླབས་གནང་བས་རྟོགས་པ་ཁྱད་པར་ཅན་འཁྲུངས་པས་ལྷག་པར་དད་དེ། ལྷ་རྟེན་དང་དཔེ་མ་གཏོགས་པ་གང་ཡོད་ཕུལ།
ཇོ་བོས་དབུས་སུ་ལོ་ཙཱ་ལ་འགྲོ་དགོས་གསུངས་པས། ང་རྒས་པས་མི་ནུས་ཞུས། འོ་ན་སྒྲུབ་པ་གྱིས་གསུངས་པས་མཉེས་ཏེ། ལོ་ཙཱ་བ་ཆེན་པོ་ལ་པཎྜི་ཏའི་བླ་མ་དྲུག་བཅུ་ཡོད་ཀྱང། ཇོ་བོ་ཉིད་མ་གཏོགས་པ་གཞན་རྣམས་ཀྱིས་སྒྲུབ་པ་ལ་

མ་ཆུད། དེ་ནས་ལོ་ཙཱ་བས་སྒོ་གསུམ་རིམ་དུ་བྱས་པ་ལ། དམ་བཅའ་བའི་ཡི་གེ་གསུམ་བྲིས་ཏེ་སྒྲུབ་པ་མཛད་པས། གསང་འདུས་དང། བདེ་མཆོག་གིས་ཞལ་གཟིགས། དགུང་ལོ་དགུ་བཅུ་རྩ་བརྒྱད་པ་དགུན་ཟླ་ཐ་ཆུང་གི་ཚེས་བཅུ་བདུན་སྐར་མ་ཉ་པ་མོད་པའི་ཉིན་མཁའ་སྤྱོད་དུ་གཤེགས་པར་གུ་གེ་ཁྲི་ཐང་པས་གསུངས་སོ།
རྒྱ་བརྩོན་སེང་ནི། གཙང་སྟག་ཚལ་དུ་འཁྲུངས། རྟེན་དགེ་གཉེན། ཕྱིས་རབ་ཏུ་བྱུང་བ་མཛད། རྒྱ་གར་དུ་ཇོ་བོ་ལ་ཆོས་མང་དུ་གསན།
འཇམ་དབྱངས་ཀྱི་སྤྲུལ་པར་ཆོས་ཀྱི་འབྱུང་གནས་སུ་བཤད་ཅིང། བལ་པོར་སྐུ་གཤེགས། ལོ་ཙཱ་བ་ནག་ཚོ་ནི། ཡུལ་གུང་ཐང་གདུང་ནག་ཚོ། མཚན་ཚུལ་ཁྲིམས་རྒྱལ་བ། འདུལ་བ་འཛིན་པར་གྲགས།
རྒྱ་བརྩོན་སེང་ལ་མངོན་པ་མཁས་པར་བསླབས། དགུང་ལོ་ཉེར་བདུན་ལ་རྒྱ་གར་དུ་ཇོ་བོ་ཆེན་པོ་སྤྱན་འདྲེན་དུ་བྱོན། ལོ་བཅུ་དགུའི་བར་དུ་ཚུལ་བཞིན་བསྟེན། ཐུན་མོང་གི་ཡོན་ཏན་རྣམས་རྫོགས་པར་མཛད།
ནག་ཚོས་སྙེ་ཐང་ནས་མངའ་རིས་སུ་འབྱོན་ཁར། ཇོ་བོས་བསླབ་བྱ་མང་དུ་མཛད་དེ། དམ་ཚིགས་གསུམ་བཀོད་ཀྱི་སྐུ་ཕྱག་ཏུ་བཟུང་ནས་བྱིན་བརླབས་མཛད། འདུལ་བ་མདོ་རྩ་དང། གསང་བ་འདུས་པའི་རྒྱ་དཔེ་དང།
འགྲོ་ཆོས་སུ་ཐུན་མོང་མ་ཡིན་པའི་སྤྱན་རས་གཟིགས་ཀྱི་སྒྲུབ་སྐོར་སོགས་སྦས་ཆོས་ཉི་ཤུ་གནང་སྟེ་ལུང་བསྟན་མང་དུ་མཛད། ཇོ་བོ་རང་གི་སྐུ་འཐེ་བོང་ཙམ་སེང་ལྡེང་ལ་བྲིས་ཏེ་ག་འུར་བཅུག་ནས།
གུང་ཐང་པའི་དཔུང་པ་ལ་བཏགས། མཉེས་མཉེས་རྒྱ་ཆེན་མཛད། ཇོ་བོ་ལ་གུང་ཐང་པས་ཀྱང་ལན་གསོལ་ཏེ། ཕྱི་གཞག་རྣམས་འབྲོམ་ལ་གཞག། རྣལ་འབྱོར་པས་ཀྱང་ནག་ཚོ་ལ་བསླབ་བྱ་ཇི་ལྟར་མཛད་པའི་ཚུལ་རྣམས་སྙེ་ཐང་དུ་མཛད་པའི་ཞུ་ལན་དང།
རྣལ་འབྱོར་པའི་

གཏོད་ཡིག་ཏུ་གྲགས་པར་གསལ་ལོ། དེ་ནས་མངའ་རིས་སུ་བྱོན་ནས། ལུང་བསྟན་པ་བཞིན་སྒྲུབ་པ་མཛད་པས། འཇམ་དཔལ་རྡོ་རྗེ། སྒྲོལ་མ་ཡི་གེ་དྲུག་པ་རྣམས་ཞལ་གཟིགས། མངོན་ཤེས་ཀྱང་མངའ་ལ། དེ་ལས་སློབ་བརྒྱུད་ཕྱག་སེར་བ་སོགས་བྱོན་ཚུལ་འོག་ཏུ་འཆད་དོ།
ལོ་ཆུང་ལེགས་ཤེ་ནི། འཁྲུངས་ཡུལ་མངའ་རིས་པུ་རངས་པ། བལ་པོར་ཐང་བི་ཧ་ར་བྱ་བ་རྒྱལ་པོས་བཞེངས་པའི་གཙུག་ལག་ཁང་དུ། རྔོག་རིན་ཆེན་རྒྱལ་མཚན་གྱིས་ཞུ་སྣ་བྱས་ཏེ་ཇོ་བོ་དང་མཇལ།
རྡོ་རྗེ་འབྱུང་བ། གཙུག་དགུ ཁམས་གསུམ་རྣམ་རྒྱལ་གྱི་དཀྱིལ་མཆོག། སྟོད་འགྲེལ་དང་བཞིའི་རྒྱ་དཔེ། གསང་འདུས་ཀྱི་ཆོས་སྐོར་ཞུ་བའི་རྟེན་དུ་ཕུལ་ནས། ཇོ་བོ་དང་ལོ་ཙཱ་བས་བསྒྱུར།
དེ་ནས་ཡོ་ག་རྣམ་གསུམ་གསུངས་ཏེ། བོད་དུ་ཇོ་བོའི་ཡོ་གའི་འཁོར་འདུས་པ་དང་པོ་ལོ་ཆུང་ལེགས་ཤེ་ཡིན་གསུང། ལོ་ཙཱ་བ་དགེ་བློ་ནི། ལོ་ཆེན་གྱི་སློབ་མ་རིག་པ་ཅན་གྱི་ཁྱེའུ་ལྔའི་ནང་ནས།
གཉིས་ཁ་ཆེར་ཚད་པས་གྲོངས། གསུམ་པ་ནི་རྨ་ལོ་ཙཱ་བ་དགེ་བའི་བློ་གྲོས། མང་ཝེར་གྱི་ལོ་ཙཱ་བ་བྱང་ཆུབ་རྩེ་མོ། ལྗང་ལོ་ཙཱ་བ་རིན་ཆེན་གཞོན་ནུ་ལས་དང་པོ་སྟེ། ལོ་ཆེན་ལ་མཁས་པར་སྦྱངས།
ཇོ་བོ་ཆེན་པོའི་དྲུང་དུ་ཆོས་མང་དུ་ཞུས། ཡུན་རིང་དུ་བསྟེན་ཅིང་ལམ་སྒྲོན་སོགས་འགྱུར་མང་དུ་མཛད་དོ། གོ་མི་སྒོམ་ཆེན་ནི། ཇོ་བོ་ལ་ལོ་ཆེན་གྱིས་རྣལ་འབྱོར་རྒྱུད་ཀྱི་སྐོར་གསན་པའི་དུས་སུ་སྦྱོང་རྒྱུད་དང།
གཙུག་དགུའི་དབང་དང། རྒྱུད་ཀྱི་བཤད་པ་སོགས་གསན་ཏེ། ད་ལྟ་ཡང་གོ་མི་ནས་བརྒྱུད་པ་མ་ཆད་པར་བཞུགས་ཏེ། ཀུན་རིག་སོགས་སྒུར་ལུགས་སུ་གྲགས་པ་རྣམས་སོ། གཟུས་རྡོ་རྗེ་རྒྱལ་མཚན་གྱིས།
དང་པོར་ཀླུ་མེས་ཅན་དུ་བྱོན་ཏེ། མདོ་རྩ་འགྲེལ་པ་དང་བཅས་པ་སོགས་འདུལ་བའི་གཞུང་རྣམས་

ལ་མཁས་པར་སྦྱངས། དེ་ནས་ཇོ་བོའི་དྲུང་དུ་ཐེག་པ་ཆེ་ཆུང་གི་ཆོས་མང་དུ་གསན་ཏེ། ངས་བསླབས་པའི་ཆོས་ཐམས་ཅད་ཀྱང་ལམ་དུ་སོང་གསུང། འདི་ལ་བུ་ཆེན་བཞི་སྟེ། སྟོད་དུ་ཞང་ཞུང་པ་རྒྱལ་བའི་ཤེས་རབ།
འཇིམས་སུ་གཞོན་ཚུལ། དབུས་སུ་འབྲོམ་སེང་དཀར། སྟོད་པ་ཡེ་ཤེས་བླ་མ། དེ་རྣམས་ཀྱི་སློབ་མ་རྒྱ་འདུལ་འཛིན་ཡིན་ལ། འདིས་དགུང་ལོ་བརྒྱད་བཅུ་རྩ་ལྔ་བཞུགས། གྲ་གྲྭ་པ་འདུལ་བའི་བཤད་ཉན་ཕེར་བ་སྟོང་ལྷག་བྱུང་སྟེ།
བོད་དུ་འདུལ་བའི་བཤད་གྲ་གྲྭ་རྣམས་དང། འདུལ་འཛིན་གསེར་རིའི་ཕྲེང་བ་ལྟ་བུ་བྱོན་པ་རྣམས་ཕལ་ཆེར་འདི་ལས་འཆེད་ཅིང། ཨ་ཏི་ཤ་ནས་བརྒྱུད་པའི་ཆོས་སྐོར་ལ་ཉམས་ལེན་མཛད་པས་སློབ་བརྒྱུད་དུ་གྱུར་པ་ཡིན་ནོ།
གློ་བོའི་ཡུལ་ནས་སྟོན་པ་ཡང་རབ་སོགས་དང། གཙང་སྟོད་ནས་བྲག་སྟོན་ཆེ་ཆུང་གཉིས། ལེང་འབྲོག་ཆེ་ཆུང་གཉིས་བྱོན། གཙང་སྨད་ནས་འགར་འགོས་ཡོལ་གསུམ་ཞེས་གྲགས་ཆེ་བས་ཅུང་ཟད་བཤད་ན།
དང་པོ་འགར་དགེ་བ་གསལ་གྱིས་ཇོ་བོ་ལ་མདོ་སྔགས་ཀྱི་ཆོས་མང་དུ་ཞུས། ཁྱད་པར་དུ་ལུ་ཡི་པའི་དབང་བཀའ། ལྷ་སྦས་ཀྱི་འགྲེལ་པ་ལ་བརྟེན་པའི་བཤད་བཀའ། ཆོས་ཚན་དགུ་ལ་སོགས་པའི་རྫོགས་རིམ་ཡོངས་སུ་རྫོགས་པར་གསན་ནས།
དེས་ལྷ་རྗེ་སྟོད་པ་སྟེངས་པ་ཟླ་གསལ་སོགས་ལ་བརྒྱུད་པ་ད་ལྟ་ཡང་མ་ཆད་པར་འདུག་གོ། རྗེ་འགོས་ནི། རུས་འགོས། ཡབ་ཡུམ་རུས་གཅིག་པས་ཁུག་པ། ལྷས་ཕུག་ཏུ་འཁྲུངས་པས་ལྷ་བཙས་ཏེ།
གྱི་ཅོ་ཟླ་བའི་འོད་ཟེར་དང་འགྲོགས་ཏེ་རྒྱ་གར་དུ་བྱོན། སྤྱིར་པཎྜི་ཏ་བདུན་བཅུ། མཁའ་འགྲོའི་བླ་མ་གཉིས་རྣམས་ལ་ཆོས་གསན། དེའི་ཚེ་པཎྜི་ཏ་མཉམ་པོ་ལའང་འདུས་པ་ལ་ཁ ཟིན་ཆེ་བར་སྣང་བས།
ཐོག་མར་གསང་འདུས་ལ་

སློབ་གཉེར་མཛད་དེ། འདུས་པ་ལ་མཁས་པའི་པཎྜི་ཏ་བཅུ་ཙམ་བསྟེན་པའི་ཡུལ་བྷཾ་ག་ལའི་མཁས་པ་ཆེན་པོ་དཱི་པམ་ཀཱ་ར་ཞེས་པ། རྒྱ་གར་དུ་འདུས་པ་གསན་པའི་དཔོན་སློབ་ཡིན་ལ། ཇོ་བོའི་གསང་འདུས་འཕགས་སྐོར་ཐམས་ཅད་མངའ་ཞིང།
བོད་དུ་ཡང་ཆོས་མང་དུ་གསན་ཏེ། རྩ་བའི་སློབ་མ་ཡིན། སྤྱིར་སྔགས་ཐམས་ཅད། ཁྱད་པར་དུ་གསང་བ་འདུས་པ་ལ་མཁས་པར་གྲགས། འདི་ལ་སློབ་མ་རྒྱུད་ཀྱི་ཀ་བ་གཙུགས་པ་བཞི། མན་ངག་གི་གདུང་ཐེག་པ་བརྒྱད།
ལས་ཚོགས་དང་ཕྲིན་ལས་ལ་མཁས་པ་ལྕམ་དང་དྲལ་མ་ལྟར་དཔག་ཏུ་མེད་པ་བྱོན་ནོ། ཡོལ་དབང་ནི། སྐུ་མཆེད་གསུམ་སྟེ། ཡོལ་དྲང་སོང། ཡོལ་ཐོག་འབེབས་དང་གསུམ་ཀ་ཇོ་བོའི་དངོས་སློབ་ཡིན་ཡང།
འདིར་དང་པོ་སྟེ། ཇོ་བོ་གཙང་ཉང་ཚེ་གནས་སུ་ཕེབས་དུས། ཇོ་བོའི་ཞལ་ནས་ད་ནང་ཐོ་རངས་ནམ་མཁའ་ལ་ཧྲཱིཿདཀར་པོ་སྒྲ་དང་བཅས་པ་ཞིག་བྱུང། བཅུ་གཅིག་ཞལ་གྱི་སྐུ་ལི་མ་འདི་ལ་ཕོག། དེ་ལས་འོད་འཕྲོས་བོད་ཐམས་ཅད་འོད་ཀྱིས་ཁྱབ་ནས།
འོད་དེ་བན་ཆུང་གཞོན་ནུ་གཅིག་ལ་ཕོག་པས། དེའི་སྒྱུ་ལུས་འོད་གསལ་དུ་ཤར་བ་རྨིས་གསུང། ཉི་མ་རྩེ་ཤར་ཡོལ་ཆོས་དབང་བཙུན་ཆུང་ལོ་བཅུ་དྲུག་ལོན་པ་ཅིག་གིས་དར་དང་གསེར་ཕུལ།
བདག་ལ་ཐུགས་རྗེ་ཆེན་པོའི་གདམས་ངག་ཅིག་ཞུ་ཟེར་བས། ཇོ་བོ་དགྱེས་ནས་བཅུ་གཅིག་ཞལ་གྱི་སྐུ་དེ་ཡང་གནང། སྤྱན་རས་གཟིགས་དང། རྟ་མགྲིན་སོགས་ཀྱི་ཆོས་སྐོར་རྣམས་སྔ་ཕྱིར་རྫོགས་པར་གནང།
ཐུགས་རྗེ་ཆེན་པོ་ཞི་ཁྲོ་མང་དུ་ཞལ་གཟིགས་ཏེ་དངོས་གྲུབ་བརྙེས་སོ། གཞན་ཡང་སྟོད་ལུང་པ་གནམ་གྱི་རྫིང་ཁ་བ་མལ་ཤེས་རབ་སེམས་དཔས། ཇོ་བོ་ལ་ཡུན་རིང་དུ་བསྟེན་ཏེ་བསྒོམས་ནས་སྨིན་མཚམས་ནས་འོད་ཟེར་བྱུང།
དེའི་རྗེས་སུ་

སེམས་བཅུག་ནས་བསྒོམས་པས། ཞིང་ཁམས་མང་པོ་མཐོང་བ་བྱུང་སྟེ། ཇོ་བོ་ལ་ལམ་དུ་འགྱུར་རམ་ཞུས་པས། ཞི་གནས་ཀྱི་ཆ་མཐུན་ཡིན། བླ་མ་མཚན་ཉིད་དང་ལྡན་པས་ཟིན་ན་ལམ་དུ་འགྱུར་གསུང། ཡང་ལན་གཅིག་སྙེ་ཐང་ན་ཇོ་བོའི་གཟིམས་ཆུང་དུ་ཁོང་རྟོགས་པ་འབུལ་བ་ལ།
ཁུ་སྟོན་གྱིས་ལྐོག་ཉན་བྱས་པས། ས་ཐོབ་པ་ཙམ་དུ་མངོན་ཏེ། ཁོང་ཕྱིར་བྱུང་བའི་རྗེས། ཁུ་སྟོན་གྱིས་ཇོ་བོ་ལ། དེ་སུ་ལགས། རྟོགས་པ་ཇི་ཙམ་དུ་འདུག་ཞུས་པས།
མལ་ཤེས་རབ་སེམས་དཔའ་བྱ་བ་ཐེག་པ་ཆེན་པོའི་སྦྱོར་ལམ་དྲོད་ལ་ཉེ་བར་འདུག་གསུང། དེ་གར་སོང་ཞུས་པས། ཁོ་རྐང་མགྱོགས་ཀྱི་དངོས་གྲུབ་ཐོབ་པས་ཀླུང་ཤོད་ངར་གྱི་ལ་ལ་སླེབ་སོང།
ར་སྒྲེང་ལ་འགྲོ་བར་འདུག་གསུང། འདིས་སྟོད་ལུངས་ཚ་ཐོག་གི་དགོན་པ་བཏབ་སྟེ། སྤྱན་སྔའི་རབ་བྱུང་མཛད་པའི་མཁན་པོ་ཡིན་ནོ། དབུས་ནས་ཁུ་རྔོག་འབྲོམ་གསུམ་གྲགས་ཆེ་བས་འོག་ཏུ་འཆད་དོ། གཞན་ཡང་རྟོག་བྱང་ཆུབ་འབྱུང་གནས།
གླན་ཡེ་ཤེས་ཤེས་རབ། ཞང་སྣ་ནམ་རྡོ་རྗེ་དབྱུག་གསུམ་ལ། ཐེག་ཆེན་གདུང་རྒྱུད་བརྟན་མཛད་གསུམ་དུ་གྲགས། ཀ་བྷ་ཡ་ཤཱཀྱ་དབང་ཕྱུག། རག་ཤི་སྟོན་པ་ཚུལ་ཁྲིམས་འབྱུང་གནས།
རྨ་སྟོན་པ་ཤཱཀྱ་བྱང་ཆུབ། དར་སྟོན་པ་བྱང་ཆུབ་གསལ། རྦ་སྟོན་པ་གཡུང་དྲུང་རིན་ཆེན། གར་ལི་སྟོན་པ་ཡོན་ཏན་གཡུང་དྲུང་། རྒྱུས་སྟོན་པ་ཆོས་ཀྱི་རྒྱལ་པོ། བང་སྟོན་བྱང་ཆུབ་རྒྱལ་མཚན། འདང་ལྗང་སྟོན་པ།
ཞང་སྣ་ཆུང་སྟོན་པ། ལྷབ་མི་སྟོན་པ་ཤེས་རབ་འོད་ཟེར་ཏེ་དབུས་ཀྱི་སྟོན་ཆེན་བཅུ་གཅིག་གོ ཞང་བཙུན་ཡེར་པ་བ་ཡེ་ཤེས་འབར། ས་ཕུག་པ་ཞུ་སྒོམ། མཁའ་རུ་བ་ཆེན་པོར་གྲགས་པ་སྔ་མ་སྟེ།
སྒྲུབ་པ་རྩེ་གཅིག་ཏུ་མཛད་པ་གསུམ་མོ། གཞན་ཡང་རྔོག་སྒོམ་ཡོན་ཏན་རྒྱལ་པོ། སྒོམ་པ་དད་པ་བླ་མ་

རྣལ་འབྱོར་པ་གཡུང་དྲུང་རྒྱལ་མཚན། སུམ་པ་མཐུ་ཆེན། སྒྲོ་ཨཱརྱ་བྱང་ཆུབ། ཁུ་སེང་གེ་རྒྱལ་མཚན་རྣམས་བྱོན། ཞང་བཙུན་ཡེར་པ་བ་ཡེ་ཤེས་འབར་ནི། རྗེ་བཙུན་བྱམས་པ་ལ་ཆོས་གསན་པར་གསུངས་ཤིང། སྤོ་ཏོ་བའི་གནས་ཀྱིི་སློབ་དཔོན་ཡིན་ལ།
ཕྱིས་ཀྱི་ཞང་ཡེར་པ་བ་བསྟན་ཀྱའོ། བླ་མ་ཞང་གི་བླ་མ་དང་མི་གཅིག་ལ། དེ་རྣམས་ཇོ་བོ་ཆེན་པོའི་ཐུན་མོང་མ་ཡིན་པའི་སློབ་མ་ཡིན་ནོ། གཞན་ཡང་མར་པ་ལོ་ཙཱ་ལ་དབང་རིན་ཆེན་ཕྲེང་བ་གནང།
ཁྱུང་པོ་རྣལ་འབྱོར་ལ་སེམས་སྐྱེད། བྱམས་ཆོས། བདེ་མཆོག། གསང་འདུས། གཤེད་སྐོར་དང་བཅས་པ་གནང། མར་པ་དོ་པ་དང། པུ་རངས་ལོ་ཆུང་ལ་བདེ་མཆོག་གི་སྐོར་རྣམས་གནང། བ་རི་ལོ་ཙཱ་བ་ལ་སྒྲའི་སྐོར་རྣམས་གནང་སྟེ།
མདོར་ན་གངས་རིའི་ཁྲོད་འདིར་ཀུན་ལ་བཀའ་དྲིན་གྱིས་ཁྱབ་པར་མཛད་དོ། ཁམས་ནས་རྣལ་འབྱོར་པ་ཆེན་པོ། དཔལ་ལྡན་དགོན་པ་བ། རྣལ་འབྱོར་པ་ཤེས་རབ་རྡོ་རྗེ།
ཕྱག་དར་སྟོན་པ་དང་བཞི་ལ་ཁམས་ལ་སྐུ་མཆེད་བཞི་ཞེས་གྲགས་པ་ཅུང་ཟད་བཤད་ན། རྣལ་འབྱོར་པ་ཆེན་པོ་འཁྲུངས་ཡུལ་མདོ་སྨད་ཙོང་ཁ། ཡོས་བུ་ལོ་པ། གདུང་རུས་ལུང། མཚན་བྱང་ཆུབ་རིན་ཆེན། ལོ་སུམ་བཅུ་རྩ་གཉིས་ལ་དབུས་སུ་བྱོན།
ཇོ་བོ་དང་ཐོག་མར་མང་ཡུལ་བཟོོ་གནས་སུ་མཇལ། ལོ་དགུ་བསྟེན་ནོ། དཔལ་ལྡན་དགོན་པ་བ་མདོ་ཁམས་སྟོད་ཀྱི་འདན་མ། སྒ་པའི་སྒྲོལ་མ་ལྷ་ཁང་པ། གདུང་རུས་འཇེང། འབྲུག་ལོ་པ།
མཚན་དབང་ཕྱུག་རྒྱལ་མཚན། མདོ་ཁམས་ནས་དང་པོ་སྐམ་པོ་རི་པ་བྱ་བའི་གྲུབ་ཐོབ་ཅིག་ལ་གཏད་ནས་བྱོན། མངའ་རིས་ན་པཎྜི་ཏ་བྱོན་འདུག་བྱ་བ་གསན་པས། ཇོ་བོ་དང་ཉན་ཚོ་གནས་རྙིང་དུ་མཇལ། རྣལ་འབྱོར་པ་དང་གཉིས་ལ།
ཇོ་བོས་ཐུན་མོང་གི་ཆོས་བཞིས་སྣོད་རུང་དུ་མཛད་ནས། ལྷ་འདི་དང་ལས་འབྲེལ་འདུག་གསུང་སྟེ། དམ་ཚིག་གསུམ་བཀོད་ཀྱི་སྒྲུབ་ཐབས་གནང་ནས་བསྒྲུབས་པས། བཟླས་པ་

སྟོང་ཕྲག་བརྒྱད་བརྒྱད་སོང་ནས་ཞལ་གཟིགས། ཇོ་བོ་ལོ་དགུ་བསྟེན། རྣལ་འབྱོར་པ་ཤེས་རབ་རྡོ་རྗེས། ཇོ་བོ་ལོ་ལྔ་བསྟེན་ཅིང། རྔོག་ལེགས་ཤེ་དང་ལྷན་དུ་བཞུགས་ཏེ་གསང་ཕུར་སྐུ་གཤེགས་སོ། ཕྱག་དར་སྟོན་པས་ཀྱང་ཇོ་བོ་ལོ་ལྔ་བསྟེན་ཏེ།
སྙེ་ཐང་དུ་བོད་སྟོན་རྣམས་ཀྱིས་ཕར་ཕྱིན་གསུང་བར་ཞུས་པས། ཐོག་མར་པཎྜི་ཏའི་ལུགས་དང། དེ་ནས་ཇོ་བོ་ཉིད་ཀྱི་བཞེད་པ་སྟོན་པ་བཞིའི་སྒོ་ནས་འཁྲིད་ཚུལ་གསུངས་པ།
ཕྱག་དར་སྟོན་པས་ཟིན་བྲིས་སུ་བཏབ་པས་ཤིན་དུ་ལེགས་པ་ཅིག་བྱུང། ཕར་ཕྱིན་ཁམས་ལུགས་མར་གྲགས་ཏེ། ཁོང་ཕར་ཕྱིན་ལ་རྩལ་ཐོན་པར་གསུངས། གཉིས་པ་ཆོས་བརྒྱུད་འཛིན་པའི་སློབ་མ་མཆོག་བྱོན་ཚུལ་ལ་གསུམ།
བཤེས་གཉེན་སྟོན་པ་བྱོན་ཚུལ། དགེ་བཤེས་གསང་ཕུ་བ་བྱོན་ཚུལ། ནག་ཚོའི་རྗེས་སློབ་བྱོན་ཚུལ་ལོ། དང་པོ་ནི། དེ་རྣམས་ཀྱི་ནང་ནས་ཇོ་བོ་ཆེན་པོའི་ཆོས་ཀྱི་བརྒྱུད་པ་འཛིན་པའི་མཆོག་འབྲོམ་སྟོན་པ་རྒྱལ་བའི་འབྱུང་གནས་ཡིན་ཏེ།
འཁྲུངས་ཡུལ་བྱང་རྩ་སྒྱེ་མོ་ཕྱོགས་སུ་མཛད། གདུང་རུས་འབྲོམ་གྱི་ནང་ཚན་བྲག་གསུམ། ཡབ་སྟག་གསུམ་སྐུ་གཞེར། ཡུམ་ཁུ་ལྡེ་བཟའ་གཉིས་ཀྱི་སྲས་སུ་ཤིང་ཕོ་འབྲུག་ལ་འཁྲུངས།
གཞུར་ཞང་པོའི་སར་གཡུང་ཆོས་མགོན་ལ་ཀློག་བསླབས། སློབ་གཉེར་མཛད་ཀྱི་ཡོད་པའི་དུས། རྒྱལ་གྱི་ཞང་ཆེན་པོ་ལ་དགེ་བསྙེན་གྱི་སྡོམ་པ་བླངས། དེ་ནས་དགུང་ལོ་བཅུ་བདུན་བཞེས་པ་ལ།
སེ་བཙུན་དབང་ཕྱུག་གཞོན་ནུ་ཁམས་ནས་ཡར་བྱོན། རྒྱ་གར་དུ་འབྱོན་པར་བཞེད་དེ། བལ་ཡུལ་བར་བྱོན། ལོ་གཅིག་ན་སླར་ལོག་པ་དང་མཇལ། འཁྲིད་པར་ཞུས་པས་སང་རེད་ཤོག་གསུང་བས། ཚོང་པ་དང་འགྲོགས་ཏེ་བྱོན།
ཁམས་འདན་མའི་ཡུལ་དུ་ལོ་ཧྲིལ་པོ་

བཅུ་དགུ་སེ་བཙུན་ལ་བསྟེན། མདོ་སྔགས་ཀྱི་ཆོས་མང་དུ་གསན། མཁས་པར་གྱུར་ཏེ་དགེ་བསྙེན་ཆོས་འཕེལ་དུ་གྲགས། སྙིང་རྗེ་པད་དཀར་དུ། བྱང་ཕྱོགས་སུ་བསྟན་པ་ལ་དད་པ་ལྷར་སྐྱེ་ཞིང། རབ་བྱུང་ཆོས་བཞིན་མི་སྤྱོད་པ་ལོག་པར་ལྷུང།
དེར་དགེ་བསྙེན་ཆོས་འཕེལ་ཞེས་པ་རྫུ་འཕྲུལ་དང་ལྡན་པ་འབྱུང་ཞེས་པ་དང། སངས་རྒྱས་ཕལ་པོ་ཆེར། བྱང་ཕྱོགས་སུ་དགེ་བསྙེན་ཆོས་འཕེལ་བྱ་བ་འབྱུང་ཞེས་འབྲོམ་སྟོན་པ་ལུང་བསྟན།
འབྲོམ་གྱི་དགོངས་པ་ལ། དལ་འབྱོར་མི་ལུས་ཐོབ་པར་དཀའ་བ་རྙེད་པའི་དུས་འདིར། ཆོས་རྣལ་མ་ཅིག་བྱེད་ན་འདི་ཙམ་གྱིས་ཆོག་གམ་མི་ཆོག།རྒྱ་གར་མཁས་པ་ཅིག་ལ་འདྲི་བ་ལ། བར་དུ་ལོ་ཙཱ་བ་མི་དགོས་པ་བྱེད་དགོངས་ཏེ།
པཎྜི་ཏ་རྒྱའི་ཚེར་མ་བྱ་བ་ལ་བི་བརྟ་ལ་སོགས་པ་བསླབས། ཁ་གཅིག་སྨྲྀ་ཏི་ཛྙཱ་ན་དང་གཅིག་པར་འདོད། དེ་ལ་ལོ་ཙཱ་མཁས་པར་བསླབས། དེར་སེ་བཙུན་གྱི་ཞལ་ནས། ཕ་དང་འཕྲད་པར་སོང་གསུང་སྟེ།
དགུང་ལོ་སོ་བརྒྱད་འགྲོ་བ་ལ་ཡར་བྱོན། བྱང་འཕྲང་ཁ་སོག་ཆུ་ཁར་ཕེབས། འཕྲང་ཁ་བེར་ཆུང་གིས་ར་སྒྲེང་གི་དགོན་པ་ཕུལ། མངའ་རིས་ལྷ་བླ་མ་བས་པཎྜི་ཏ་སྤྱན་དྲངས་ཏེ་ཕེབས་པ་སྔར་ནས་གསན་ཀྱང།
དེའི་ཚེ་རིང་པོ་མི་ཐོགས་པར་རྒྱ་གར་དུ་འབྱོན་པར་འདུག་ཟེར་བས། མཚན་ཐོས་པ་ཙམ་གྱིས་ལྷག་པར་དད་པ་སྐྱེས་ཏེ་ཡར་བྱོན། ཇོ་བོ་དཔོན་སློབ་པུ་རངས་ན་བཞུགས་པ་ལ། སྒྲོལ་མའི་ཞལ་ནས།
ད་ནི་ཞག་གསུམ་དྲོ་དང་བཞི་ན་བོད་ཀྱི་ཨུ་པཱ་ས་ཀ་འབྱོན་པས་བྱིན་གྱིས་རློབས་ཤིག་གསུང། ཇོ་བོས་ཀྱང་དེའི་སྟ་གོན་མཛད། ཨུ་པཱ་ཉེ་བ། ཨ་ས་ཀ་གནས་པ་སྟེ་

མཚམས་སྦྱར་བས། ཨུ་པཱ་ས་ཀ་ཉེ་བར་གནས་པའམ། དགེ་བསྙེན་ལ་འཇུག་ལ། པའི་རིང་པོ་ཆད་པ་དང། སི་ཀ་ཅེས་པ་མ་དག་སྟེ། ཨུ་པ་སི་ཀ་དགེ་བསྙེན་མ་ལ་འཇུག་གོ། དེ་ནས་རྟའི་ལོ་རང་ལོ་སོ་དགུར་པ་ལ་ཇོ་བོ་དང་མཇལ།
བྱིན་གྱིས་བརླབས། དབང་བསྐུར། འཇམ་དཔལ་རྡོ་རྗེའི་སྐུ་ཡང་གནང། ཁྱོད་བླ་མ་རྣམས་དང་སྒྲོལ་མས་ལུང་བསྟན་པའི་སློབ་མ་ཡིན་པས་ངའི་རྩར་སྡོད། ངའི་བཀའ་བརྒྱུད་འདི་ལ་གསོལ་བ་ཐོབ་དང་བྱིན་བརླབས་ཡོད་ཀྱི།
བྱིན་བརླབས་འབྱུང་གི་གསུང། དེའི་ཚེ་ཇོ་བོ་ཉིད་ཀྱང་རྒྱ་གར་དུ་ལྡོག་པར་བཞེད། ལོ་ཙཱ་བ་ཡང་སྔར་གྱི་ཆད་ཡོད་པས་ཕར་གདན་འདྲེན་བཞེད་པ་ལ། སྟོན་པས་ཀྱང་བཞུགས་པར་ཞུ་མ་ནུས།
འོན་ཀྱང་ཐབས་མཁས་པས། དབུས་ན་རྒྱལ་བློན་གྱི་གཙུག་ལག་ཁང་ཡོད་ཚུལ་དང། དགེ་འདུན་གྱི་སྡེ་མང་དུ་བཞུགས་པ་རྣམས་ཇོ་བོ་ཕེབས་པར་མོས་ཚུལ་དང། བོད་སྟོན་རྣམས་ལ་ཡང་ཆད་པ་ཡོད་པ་བཞིན་ཕྲིན་ཡིག་བཏང་བ་སོགས་གོང་དུ་བཤད་པ་ལྟར།
དཀའ་བ་དུ་མས་བོད་དུ་སྤྱན་དྲངས་ཏེ། སྟོན་པས་ལོ་བཅུ་གསུམ་ཚུལ་བཞིན་དུ་བསྟེན་ཅིང། བཤེས་གཉེན་སྟོན་པ་ལ་བླ་མ་ལྔ་ཡོད་པ་ནི། དང་པོར་ཀློག་བསླབས་པའི་སློབ་དཔོན་གཞུའི་ཀུན་དགའ་ར་བའི་གཡུང་ཆོས་མགོན་རྒྱལ་གྱི་ཞང་ཆེན་པོ།
སེ་བཙུན་དབང་ཕྱུག་གཞོན་ནུ། པཎྜི་ཏ་སྒྲའི་ཚེར་མ། ཇོ་བོ་ནི་འགྲན་གྱི་དོ་མེད་ཡིན་ལ། སྤྱིར་ཇོ་བོའི་ཆོས་ཐམས་ཅད་ཐུགས་ལ་མངའ་སྟེ།
མི་འཆུག་བསྡམས་པ་ལས་ཀྱང་ཇོ་བོའི་ཞལ་ནས། གཞུང་བཟང་ཁྱོད་ནི་ཚངས་སྤྱོད་སྡོམ་པས་ཕྱུག། སྨོན་འཇུག་སེམས་བསྐྱེད་ལག་ལེན་སྙིང་རྗེས་མཛད། དབང་བཞི་ཡོངས་རྫོགས་གསང་བ་ཕྱིར་མི་ལྡོག།

སྡོམ་གསུམ་ཁྱོད་ཀྱི་རྒྱུད་ལ་རྫོགས་པར་གནས། དེ་དག་ཀུན་གྱི་ལམ་རིམ་ལག་ལེན་རྣམས། རིམ་པ་བཞིན་དུ་ཁྲིད་དུ་བསྐྱངས་པ་ལས། ཀུན་ལ་ཐོགས་མེད་ཁྱོད་ཀྱི་བློ་ལ་རྫོགས། གཞན་ཡང་བསླབ་བཏུས་སྤྱོད་འཇུག་ལ་སོགས་པ།
དོན་ཡོད་གོ་སྟེ་སེམས་ལ་ཕན་པའི་ཆོས། བརྒྱ་དང་བཅུ་གསུམ་དག་པར་ཁྱོད་ཀྱིས་བསླབས། གསང་བ་གཞན་ལ་བསྟན་པར་དཀའ་བ་ཡང། སྦས་པའི་ཆོས་རྣམས་ཁྱོད་ཀྱིས་ལོན་པར་མཛད། ཁྱོད་ནི་ཞུ་མཁས་ཁོ་བོ་སྣོད་ལ་རྟོག།
ལྷ་རྣམས་ཀུན་ལ་བག་ཆགས་གཞག་པའི་ཕྱིར། སྒྲུབ་ཐབས་སྟོང་ཕྲག་ཉི་ཤུ་རྩ་བཞིའི་ཁྲིད། ཁོ་བོ་ཕྱོགས་འདིར་བོས་པའི་དགོས་པ་དང། སྡོམ་གསུམ་དོན་དུ་གཉེར་བར་འདོད་པ་ལ། སོ་སོར་ལག་ལེན་རིམ་པར་བཀྲོལ་བ་ལགས།
ཤེས་ཞེས་སོགས་མང་དུ་གསུངས་སོ། ཁྱད་པར་དུ་རྒྱལ་བས་ལུང་བསྟན་པ་ཤིང་རྟ་ཆེན་པོ་གཉིས་ཀྱི་གདམས་པའི་བཅུད། རྒྱལ་བའི་བཀའ་བསྟན་པ་ཐམས་ཅད་འགལ་མེད་དུ་ཉམས་སུ་ལེན་པའི་ལམ་མ་ནོར་བའི་གདམས་ངག་ཨ་ཏི་ཤ་ལ་མངའ་བ་དེ།
གཙོ་བོར་སྟོན་པས་ཐོབ་པར་མཛད་ཅིང། བཤེས་གཉེན་སྟོན་པའི་རྗེས་འཇུག་སྐུ་མཆེད་གསུམ་ལ་སོགས་པ་རྣམས་ལ་ཡང། བཀའ་གདམས་པ་ཞེས་མཚན་དུ་གྲགས་ལ།
སྟོན་པས་མཛད་པའི་ལྷ་ཆོས་བདུན་ལྡན་ཆུང་བ་ལས། ངོ་མཚར་བཀའ་ནི་སྡེ་སྣོད་གསུམ་པོ་སྟེ། གདམས་པ་སྐྱེས་བུ་གསུམ་གྱིས་ཕྱུག་པ་ཡིན། བཀའ་གདམས་རིན་ཆེན་གསེར་གྱི་ཕྲེང་བ་ལ། འགྲོ་བ་གང་གིས་བགྲངས་ཀྱང་དོན་ཡོད་འགྱུར།
ཞེས་པ་ནས། བདག་གི་བླ་མ་འགྲན་གྱི་དོ་མེད་འདི། ཚུལ་ཁྲིམས་གོས་ཅན་ལྟ་བའི་རྣལ་འབྱོར་པ། ཡེ་ཤེས་ལུས་ཅན་མཚན་དང་དཔེ་བྱད་ལྡན། ལོག་པའི་ཆོས་ལས་ངེས་པར་འདས་པ་ཡིན།
ཨེ་མ་ཡ་མཚན་བསམ་གྱིས་མི་ཁྱབ་

པའི། བདེ་བར་གཤེགས་པ་རྒྱལ་བ་གཉིས་པ་འདིའི། བརྒྱུད་པར་བཅས་པའི་རྗེས་སུ་འབྲང་དུ་བྱུང། དེ་ཡིས་ཁོ་བོ་བོད་དུ་ལུས་བླངས་ཀྱང། བསོད་ནམས་མི་ཆུང་ཤིན་དུ་སྐལ་བ་བཟང། ཞེས་པའི་བར་དུ་གསུངས་སོ།
དེ་ལྟར་མཇལ་བའི་དུས་དང་། བསྟེན་པའི་ལོ་གྲངས་འདི་ལས་གཞན་དུ་འདོད་པ་མ་དག་པར་མངོན་ནོ། ཇོ་བོ་དགའ་ལྡན་དུ་གཤེགས་ནས་ཀ་བ་ཤཱཀྱ་དབང་ཕྱུག་སོགས་བོད་སྟོན་རྣམས་ཀྱིས། ཇོ་བོའི་འདས་མཆོད་སྙེ་ཐང་དུ་གཏང།
སྟོན་པས་ཇོ་བོའི་གདུང་དང་རྟེན་གསུམ་སོགས་སྤྱན་དྲངས་ཏེ། ཤིང་མོ་ལུག་གི་ལོ་ལ་ར་སྒྲེང་དུ་བྱོན། དགོན་པའི་ས་དཔྱད་གཟིགས་པས་ཤིན་དུ་ལེགས་པར་དགོངས་ཏེ། བྲག་སེང་གེའི་ཞོལ་དུ་རྣལ་ལམ་བརྟགས་པས།
དབུ་རྩེའི་ས་ན་གསེར་གྱི་མཆོད་རྟེན་འདུག་པའི་འོད་ཟེར་ལས། དབུ་རྩེ་གནྡྷི་ར་སེར་ལྷག་གེ་བ་མང་པོ་བྱུང་ནས། བོད་ཡུལ་ཐམས་ཅད་འོད་ཀྱིས་གང་བར་བྱས་ཏེ། ཚུར་འདུས་ཤུག་པའི་གསེབ་ཐམས་ཅད་གང་བ་དང།
གཞན་ཡང་རྩེ་འཕྱིང་དཀར་བ་མར་གྱི་ཕུང་པོ་དང། ཕ་བོང་ཐང་རིན་པོ་ཆེའི་ཕུང་པོར་སོང་བ་ལ་སོགས་པའི་ལྟས་ཁྱད་པར་ཅན་མང་པོ་རྨིས་ཏེ། ནང་པར་སུམ་པ་མཐུ་ཆེན་དང། རྣལ་འབྱོར་པ།
དགོན་པ་བ་གསུམ་གྱིས་ལྟས་བཟང་ཞུས་པས། བཟང་གསུང་ནས། དགོན་པ་འདེབས་པར་ཐག་བཅད། ས་འདུལ་ལ་བརྒྱད་སྟོང་པ་འགྲེལ་པ་དང་བཅས་པ་གསུངས། མེ་ཕོ་སྤྲེའུ་ལོ་ལ་དགོན་པ་གོང་དང། གཟིམས་ཁང་རྣམས་བཏབ།
མེ་མོ་བྱའི་ལོ་ས་ག་ཟླ་བའི་ཚེས་གཉིས་ལ་ས་ཆོག་མཛད། དཔལ་གསང་བ་འདུས་པ་ལྷ་བཅུ་དགུའི་ཐིག་བཏབ་སྟེ། ཀ་གཉིས་མའི་རྨང་བཏིང། གུར་དཀར་ཕིབ། ཇོ་བོའི་གདུང་དང། དངུལ་གདུགས་ཅན། འཇམ་དཔལ་རྡོ་རྗེ་ལ་སོགས་པ་བཞུགས།
ཟོ་བོ་བི་རི་རྣལ་འབྱོར་བྱ་བས་

ཀ་གཉིས་མ་རྒྱ་ཕིབས། ཁྱམས་སྟོད་ཀ་བ་བཅུ་གཉིས་རྣམས་བྱ་ལོ་རང་ལ་གྲུབ་པར་མཛད། དེ་ནས་ན་ནིང་ཆུ་མོ་ཡོས་ཡན་ལ་འདས་ལོ་བཞི་བརྒྱ་དང་ཉི་ཤུ་རྩ་བདུན་སོང། རྟེན་གསར་དུ་བཞེངས་པ་རྣམས་ཀྱི་རབ་གནས་སོགས།
རྣལ་འབྱོར་པ་གོང་འོག་གིས་གྲོགས་མཛད་དེ་ཕུན་སུམ་ཚོགས་པར་གྲུབ་ནས། ཇོ་བོའི་གདུང་བཞུགས་པའི་ཁྱུང་མགོ་ཅན་གྲུབ། འདི་མན་ཆད་ལ་བྱེད་པ་པོ་ཅིག་འོང་གི་གསུང་ནས། འཛིན་རྡོ་ཡོན་ཏན་འབར་པ་ཁྱོད་འཇིག་རྟེན་གྱི་ཤེས་ཆེ་བ་ཡིན་གྱིས།
ཁོ་བོས་ཚེ་འདིའི་རྣམ་རྟོག་སྤོང་བློ་ཅིག་བགྱི་གསུང་སྟེ། འཇིག་རྟེན་མཁྱེན་པ་རྙེད་དང་མ་རྙེད་དང། ཞེས་སོགས་གསུངས་ཤིང། འཇིག་རྟེན་ཆོས་བརྒྱད་མགོ་སྙོམས་མཛད་དོ།
དེ་དུས་རྣལ་འབྱོར་པ་ཕྱག་ཁྲི་མཆོག་ཇོ་བོ་ལོ་ལྔ་བསྟེན་པ་དེ་ར་སྒྲེང་ན་བཞུགས་པ། ཁོ་བོ་མཚམས་ཤིག་བྱེད་པ་ཡིན་གསུང་ནས། འཇིག་རྟེན་གྱི་རྣམ་པར་རྟོག་པ་ལ་མཚམས་པོ་ཆེ་མཛད་དེ།
ཤུག་གསེབ་ན་གང་དགར་བཞུགས་ནས་རྩེ་གཅིག་ཏུ་སྒྲུབ་པ་མཛད། དགུང་ལོ་ཞེ་གཉིས་འགྲོ་བའི་དུས། དགེ་བཤེས་སྟོན་པས་འཁོར་གཅིག་ལ་བདུད་རྩི་ཀ་པཱ་ལ་གང་བསྐུར་ཏེ། ཕྱག་ཁྲི་མཆོག་ལ་གཏད་པ་གསོལ་ནས་མཁའ་སྤྱོད་དུ་གཤེགས་སོ།
དེ་ལྟར་བཤེས་གཉེན་སྟོན་པ་ཐུགས་ཟབ་ལ་བཀྱེལ་ཆེ་བ། མཁྱེན་པ་རྒྱ་མཚོ་ལྟ་བུ་མངའ་བ་དེས། མདོ་རྒྱུད་དུ་མ་ནས་ལུང་བསྟན་པའི་ར་སྒྲེང་དེ་བོད་ཀྱི་སྡེ་པ་གང་གི་ཡང་ཕྱོགས་སུ་མ་ཆད་པ།
བི་ཀྲ་མ་ལ་ཤི་ལའི་གནས་ཆུང། ཇོ་བོའི་གདན་ས། རྣལ་འབྱོར་པ་གོང་འོག་རྣམས་ཀྱི་སྒྲུབ་གནས། བོད་ཀྱི་སྤྱི་མཆོད་ཅིག་བྱུང་གསུང། དེ་ཡང་སྔོན་གྱི་ཡི་གེ་ལས། ཆོས་ཀྱི་རྒྱལ་པོ་སྲོང་བརྩན་བགམ་བཙན་སྒམ་པོ་བྱང་དུ་མི་རྒོད་འདུལ་བ་ལ་བྱོནདུས།
ར་སྒྲེང་དུ་ཕེབས་ཏེ་དབུ་སྐྲ་གཏོར་ནས། འདི་སྤོས་ཤིང་རྒྱས་པར་གྱུར་པའི་ཚེ་

གནས་འདིར་ངའི་སྤྲུལ་པ་འབྱུང་ཞེས་གསུང་བ། བཤེས་གཉེན་སྟོན་པ་ཡིན་པར་བཞེད་དོ། འདིར་སྨྲས་པ། སྤྱན་རས་གཟིགས་དབང་སྔོན་ཚེ་ཆོས་རྒྱལ་ཚུལ། དིང་སང་རྒྱལ་བའི་འབྱུང་གནས་སྐུར་བསྟན་ཅིང། འཇིག་རྟེན་དབང་ཕྱུག་སྲིད་མཐའི་བར་དུ་ནི།
འགྲོ་བའི་དོན་མཛད་སུ་ཡིས་དཔག་པར་ནུས། དེར་སངས་རྒྱས་ཀྱི་བསྟན་པ་ཨ་ཏི་ཤའི་ཆོས་སྲོལ་དྲི་མ་མེད་པ་རྣམས་གཙུགས་ཏེ། སྤྱིར་ལས་དང་སྐལ་ལྡན་གྱི་སློབ་མ་བརྒྱད་བཅུ་ཙམ་སྨིན་པར་མཛད་ཅིང།
ཁྱད་པར་དུ་སྐུ་མཆེད་རིན་པོ་ཆེ་གསུམ་ཇོ་བོ་ཉིད་ཀྱིས་སྙེ་ཐང་དུ་ལུང་བསྟན་ཏེ། འབྲོམ་རྗེ་ཐུབ་པའི་བསྟན་པ་ལྔ་སྟོང་གནས། འོན་ཀྱང་བོད་དུ་ཆོས་སྤྱོད་ཇི་ལྟར་དར།
བདག་གིས་བསྟན་པ་དཀྲོངས་བསྐྱེད་བྱས་པ་ཡིན། ད་ནི་ལེགས་པར་གཞི་བཞེངས་ཚར་བ་ཡིན། ཆོས་འདི་ལེགས་པར་བསྐྱོངས་སྐྱོངས་ཤིག་རྒྱལ་བ་འབྲོམ། མཐའ་རྒྱ་བྱང་ནས་བཀྱེད་ཅིག་སྙིང་སྟོབས་ཅན། ལོ་རྒྱུས་རྣམ་ཐར་ཟུང་ཞིག་ཁྲེལ་གཞུང་ཅན།
ཕ་གཅིག་བུ་གཅིག་ཡིན་ནོ་སྙིང་ལ་སོམས། ཤེས་ཞེས་དང། བདག་གི་བསྟན་པ་འདི་ནི་ཁྱོད་ལ་གཏད། ལོ་སྐོར་གཅིག་གི་བར་དུ་བྱང་ཕྱོགས་སུ། ཚོན་གྱི་ཆར་པ་ཕོབ་ལ་གཞན་དོན་མཛོད།
དེ་ནས་ཁྱོད་ཀྱི་ཡོན་ཏན་མ་ལུས་པ། གང་ཟག་གཅིག་གིས་བླང་བར་མི་ནུས་ཀྱི། ལས་ཅན་བརྒྱད་བཅུར་བགོས་ལ་མཐའ་རྒྱ་བཀྱེད། གཙོ་བོར་སྤྲུལ་པའི་སྐུ་མཆེད་གསུམ་པོ་ལ། གཞུང་དང་མན་ངག་ཐུན་མོང་གསུམ་བྱིན་ལ།
ལྷག་ཆད་མེད་པར་རང་གི་གདན་ས་གཏོད། གནས་ཀྱི་གདན་སར་ཨ་མེས་ཆེན་པོ་བསྐོས། དེ་ནས་ཞེན་ཅིང་ཆགས་པ་མ་བྱེད་པར། དགའ་ལྡན་གནས་སུ་བདག་གི་དྲུང་དུ་ཤོག། ཅེས་བཤེས་གཉེན་སྟོན་པ་བསྟན་པའི་བདག་པོར་བྱིན་གྱིས་བརླབས་ཤིང།
ཆོས་ཀྱི་གདན་ས་སྐུ་མཆེད་གསུམ་དང། གནས་ཀྱི་གདན་ས་རྣལ་འབྱོར་པ་དང།

བཅས་པ་ལུང་བསྟན་ཅིང། ལས་ཅན་བརྒྱད་བཅུའི་ནང་ནས་གྲགས་ཆེ་བ་གོང་དུ་བཤད་པའི་ཁམས་པ་སྐུ་མཆེད་བཞི་དང། གཞན་ཡང་ཁམས་ནས་རྣལ་འབྱོར་པ་བྱམས་པའི་བློ་གྲོས། ཡོངས་རྫོགས་རྣལ་འབྱོར་པ། ལྷོ་བྲག་ནས་རྣལ་འབྱོར་པ་ཕྱག་ཁྲི་མཆོག།
བཙུན་པ་དགེ་སྐྱོང། བི་རི་རྣལ་འབྱོར་པ། སྟོང་བཙན་ན་མགོ ཀྱུ་ར་གཞོན་ནུ་འོད་ཟེར། ལྷབ་མི་ཤེས་རབ་གཡུང་དྲུང། སྒོམ་པ་རིན་ཆེན་བླ་མ། གཙང་པ་ཇོ་པད། ཀ་བ་རྒྱ་དཀར།
མར་པ་ཇོ་ལེགས། བྲན་ཀ་ཇོ་བཙུན། སུམ་སྒོམ་དབང་ཕྱུག་འོད་ཟེར། རྣལ་འབྱོར་པ་གཡུང་དྲུང་རྒྱལ་མཚན་ཏེ་འདི་རྣམས་ཇོ་བོ་དང་སྟོན་པ་ཐུན་མོང་བའི་སློབ་མ་ཡི་དམ་གྱི་ལྷ་ཞལ་གཟིགས་པ། སྐྱེས་བུ་ཆེན་པོའི་ལམ་ལ་ཞུགས་པ་ཤ་སྟག་གོ
སྲས་ཀྱི་ཐུ་བོ་སྐུ་མཆེད་གསུམ་ཡིན་ལ། ཁ་ཅིག་ཁམ་པ་ལུང་པ་དང་སྐུ་མཆེད་བཞིར་ཡང་འདོད་དེ། འདིས་ཡུང་བའི་ཁམ་ལུང་དུ། དགོན་པ་བཏབ་འགྲོ་དོན་མཛད་ཅིང་ལོ་དགུ་བཅུ་རྩ་གཅིག་བཞུགས།
གཞན་ཡང་ཞང་ཡེ་ཤེས་རྒྱལ་མཚན། བྲག་རྒྱབ་པ་གཉན་སྟོན་ཤཀ་འབྱུང། མངའ་རིས་འདུལ་འཛིན། རྒྱུག་པའི་ཞང་ཆེན་པོ། རྣམ་ཐར་གཙང་མའི་ཀ་ཀྱོག་པ་ཆེན་པོ། འཛིན་སྒོམ་ཡོན་ཏན་འབར།
སྒྲོ་བྱང་ཆུབ་ཚུལ་ཁྲིམས། ཨ་མི་ཐར་པ་རྒྱལ་མཚན། ཨ་མེས་སྨན་རྒན་ལ་སོགས་པ་དེ་རྣམས་བཤེས་གཉེན་སྟོན་པའི་སློབ་མ་ཐུན་མོང་མ་ཡིན་པ་གྲགས་ཆེ་བ་རྣམས་ཡིན་ནོ། དེ་ལྟར་སློབ་མ་རྣམས་སྨིན་པར་མཛད་དེ་ལོ་དགུར་བསྟན་པའི་མངའ་བདག་མཛད་ནས།
དྲུག་བཅུ་རྩ་གཅིག་ས་འབྲུག་ལོ་ཚུལ་ཞུགས་ཟླ་བའི་ཚེས་ཉི་ཤུ་ལ་ར་སྒྲེང་ནས། རྗེ་བཙུན་བྱམས་པའི་དྲུང་ན། ཇོ་བོ་ལྷའི་བུ་ནམ་མཁའ་དྲི་མ་མེད་པ་ཞེས་པའི་དྲུང་དུ་གཤེགས།
བཀའ་གདམས་གླེགས་བམ་ལས།་སྟོན་པ་ལྷའི་བུ་རྒྱལ་བ་རྒྱ་མཚོ། ཀ་བ་ཤཱཀྱ་དབང་ཕྱུག། ལྷའི་བུ་ཤཱཀྱ་དྲི་མེད། རྔོག་ལེགས་ཤེ། ལྷའི་བུ་ཤེས་རབ་སྒྲོན་མ། ལོ་ཙཱ་བ་ནག་ཚོ་

ལྷའི་བུ་ཚུལ་ཁྲིམས་ལྡན་ཞེས་འགྱུར་བར་གསུངས་སོ། དེའི་སྲོལ་འཛིན་བྱོན་ཚུལ་ལ་གསུམ། ར་སྒྲེང་དུ་བྱོན་ཚུལ། སྐུ་མཆེད་གསུམ་བྱོན་ཚུལ། དེ་ལས་འཕྲོས་པ་བྱོན་ཚུལ་ལོ། དང་པོ་ནི། རྣལ་འབྱོར་པ་ཆེན་པོ་སྟོན་པ་ཡང་ལོ་དགུ་བསྟེན།
ར་སྒྲེང་གི་གདན་ས་ལོ་བཅུ་གཉིས་མཛད་པའི་རིང་དགོན་པ་གོང་ནས་ཕྱིར་བྱོན། ད་ལྟ་དབུ་རྩེ་ཀ་བ་བཅུ་དྲུག་མའི་ས་དེར་གཟིམས་ཆུང་མཛད། དེ་དུས་ཞང་འཕྲང་ཁ་བེར་ཆུང་གི་སྲས།
དགྲ་བཅོམ། དེའི་སྲས་དར་མ་ཡེ་ཤེས་ཀྱིས། ཀ་གཉིས་མའི་ཁྱམས་སྨད། ཁྱམས་ཆུང་ནག་ཚང་གསུམ་མཛད་དེ། རབ་གནས་རྣལ་འབྱོར་པ་ཆེན་པོས་མཛད། ས་ཏྲ་མང་དུ་གཙུགས། གདུལ་བྱ་དུ་མ་སྨིན་པར་མཛད་དེ།
དགེ་འདུན་སུམ་བརྒྱ་ཙམ་འདུས། དྲུག་བཅུ་རྩ་གཉིས་པ་འབྲུག་ལོ་རྒྱལ་ཟླ་བའི་ཚེས་བརྒྱད་ལ་ར་སྒྲེང་ནས་ཐེགས། དཔེ་ལ་ལར། རྟ་ལོ་ས་ཡོས་ལ་ཐེགས་པས་བདུན་བཅུ་ཐམ་པ་བཞུགས་ཟེར་བ་ཡང་སྣང་ངོ།
དེ་ནས་དཔལ་ལྡན་དགོན་པ་བ་གདན་སར་བསྐོས། སྟོན་པ་ལོ་དགུ་བསྟེན། རྣལ་འབྱོར་པ་དང་འདྲ། ར་སྒྲེང་གི་གདན་ས་ལོ་བཅུ་མཛད། དགོན་པ་གོང་མ་རང་དུ་བཞུགས་ནས་སྣེའུ་ཟུར་པ་ལ་སོགས་པའི་སློབ་མ་མང་དུ་སྨིན་པར་མཛད་དེ།
དྲུག་བཅུ་རྩ་བདུན་པ་ཁྱི་ལོའི་མངོན་བར་བྱང་ཆུབ་པའི་ཉ་ལ་ར་སྒྲེང་ནས་ཐེགས། དགོན་པ་བ་ལ་སློབ་མ་མང་དུ་བྱོན་པའི་མཆོག་བུ་ཆེན། རྒྱུ་ནི་རླུང་ཤོད་རྒྱུག་པའི་ཞང་ཀ་མ་བ་ཤེས་རབ་འོད།
ཁ་རག་སྒོམ་ཆུང། རོག་ཕྱོར་ཕུ་བ་སྨྲ་བའི་སེང་གེ། མཐའ་བཞི་སྒོམ་པ། འཕན་ཡུལ་རྒྱལ་དུ་གཉན་སྣ་མོ་བ་དང། འབྲེ་ཀོ་ཏེ་ལུང་པ་ཚུལ་ཁྲིམས་རྒྱལ། དར་ཡུལ་དུ་ཆུ་སྒོམ་གཞོན་ནུ་སྙིང་པོ་དང།
འཚུར་སྒོམ་ཡེ་ཤེས་རྒྱལ་མཚན་གཉིས། འཕན་ཡུལ་སྙ་ར་དབེན་མོར་འགར་འདུལ་འཛིན། སྤྲས་ཐོང་པ་སར་སྣེའུ་ཟུར་པ་རྣམས་སོ། དེ་རྣམས་ཀྱི་ནང་ནས་

ཆོས་བརྒྱུད་འཛིན་པའི་མཆོག་སྣེའུ་ཟུར་པ་ཡིན་ཏེ་ཅུང་ཟད་འོག་ཏུ་འཆད་དོ། དེ་རྣམས་རྣལ་འབྱོར་པ་དང་ཐུན་མོང་བའི་སློབ་མ་ཡིན་ཀྱང་དགོན་པ་བའི་བུ་ཆེན་དུ་དྲངས་སོང་ཁ་རག་སྒོམ་ཆུང་ནི་གཙང་དུ་སྐུ་འཁྲུངས།
ལམ་པོ་གནས་སུ་མཁན་པོ་མར་སྒོམ་ལ་རབ་ཏུ་བྱུང་སྟེ། མཚན་དབང་ཕྱུག་བློ་གྲོས་སུ་བཏགས། དང་པོར་སྦས་སྒོམ་བསོད་ནམས་རྒྱལ་མཚན་ཡེ་ཤེས་ཡང་ཟེར་བྱ་བ་ཇོ་བོའི་སློབ་མ་གཅིག་ལ་ཆོས་གསན།
དེ་ནས་ར་སྒྲེང་དུ་བྱོན་ལོོ་དྲུག་བཞུགས་ནས་རྣལ་འབྱོར་པ་དང། དགོན་པ་བ་གཉིས་ལ་ཆོས་མང་དུ་གསན། གཙང་བུའི་ཐུགས་དགོངས་ལ་ད་ནི་རང་གིས་ཀྱང་ཆིག་ཀྱ་ཐུབ་ཟེར་འོང་སྙམ་སྟེ། ཉུང་མའི་ས་བོན་ཕུལ་གང་ཁྱེར་ནས་སྤྲགས་ཀྱི་སྨེའུ་ཀེ་རུར་བྱོན།
དབྱར་ལོ་ཐུག་གསོལ། དགུན་ཉུང་ཐུག་ལ་ཕྱེད་ཐུན་རེ་བཏབ་ནས་གསོལ་ཀྱིན་ལོ་བཅུ་གཅིག་ཏུ་སྒྲུབ་པ་རྩེ་གཅིག་མཛད། དེ་ནས་ཁ་རག་ཏུ་བྱོན་ནས་སྒྲུབ་པ་མཛད་པས་ཁ་རག་སྒོམ་ཆུང་དུ་གྲགས།
ཁ་གཅིག་མཐོ་ཆོས་དང་ཨང་ཡིག་བདུན་བཅུ་རྣམས་སྤྲགས་སུ་མཛད་ཟེེར་ཏེ། རྣམ་ཐར་ན་ཁ་རག་ཤར་དུ་མཛད་གསུང་ངོ། འདིས་རྣལ་འབྱོར་པ་གོང་འོག་གི་གསུང་ལ་བརྟེན་ཏེ།
ལམ་རིམ་དོན་ཚན་བཅུ་གཉིས་སུ་བསྡུས་པ་མཛད་དེ། ཁ་རག་སྐོར་གསུམ་དུ་གྲགས་པའི་གཅིག་གི་རྩ་བ་ཡིན་ནོ། བདུན་བཅུ་རྩ་ལྔ་པ་ལ་གཙང་གི་ཕུག་ནག་པོ་བྱ་བར་སྐུ་གཤེགས་ཁར། ལོ་པ་ལ། སྐྱེས་པའི་ཡུལ་སྤོངས།
ཉེ་དུ་དང་ཐག་བསྲིངས། བཤེས་གཉེན་རྟག་ཏུ་བསྟེན། ཁྲུལ་ཧྲུལ་པོའི་གོས་གྱོན། དམན་པའི་ས་བཟུང། ངན་པའི་ཟས་ཟོ། རྒྱ་སྐད་ཆུ་བཞིན་དུ་འཐུང་ལ་སྒྲུབ་པ་གྱིས་གསུང་བའི་གདམས་ངག་གནང་སྟེ། རུས་པ་ལྷག་རོལ་བསྡུས་ལ།
བྱང་ར་སྒྲེང་ན་དཔལ་ལྡན་དགོན་པ་བའི་སྐུ་འབུམ་ཡོད་པས། དེའི་གྲིབ་མ་དང་སེར་བུ་འཕོག་སར་བསྐྱོལ་ཞིག་གསུང་སྟེ། དེ་ལྟར་བྱས་སོ།

དེ་ནས་ར་སྒྲེང་དུ་དཔལ་ལྡན་དགོན་པ་བའི་རྗེས་སུ་སྤོ་ཏོ་བས་གདན་ས་ལོ་གསུམ་མམ་གཅིག་མཛད་ཀྱང་ཟེར་ཏེ་ཞང་ཆོས་རྒྱལ་ལ་སོགས་པ་ཁམས་པ་མ་རུངས་པ་འགའ་ཞིག་གིས་བཞུགས་དབང་མ་བྱུང་བ་དང། སྤོ་ཏོ་བ་རང་གི་རྣལ་ལམ་དུ་ཡང་ཞིང་པ་མ་དུལ་བ་སོགས་བྱུང་བས།
དེར་མ་བཞུགས་པར་སྐུ་མཆེད་གསུམ་པོས་དཀའ་ཐུབ་ཀྱི་རི་སུལ་རྣམས་སུ་དྲང་སྲོང་གི་སྤྱོད་ཚུལ་གྱིས། གནས་ངེས་མེད་དུ་ཐུགས་དམ་དང་གཞན་ཕན་གང་འཕེལ་མཛད་པས།
ར་སྒྲེང་དུ་གདན་ས་ལ་བར་སྟོངས་ལོ་སུམ་བཅུ་ཙམ་དང། ཆོས་ཚུགས་ལ་ཡང་དར་རྒུད་ཆེར་བྱུང། དེ་ནས་སྐུ་མཆེད་གསུམ་གཤེགས་ནས་ལོ་གཅིག་གཉིས་ན་མཐའ་བཞི་སྒོམ་པ་བྱ་བ་སྟོན་པ་ལ་ཡང་ཐུག་ཅིང།
སྐུ་མཆེད་གསུམ་གྱི་སློབ་མ་ཡིན་པ་ཡི་དམ་གྱི་ལྷ་མང་པོ་ཞལ་གཟིགས་ཤིང། གཞན་དོན་ཕྲིན་ལས་ལ་དབང་འབྱོར་བ་དེས། བླ་མའི་གདན་ས་ཉམས་པའི་གཏམ་གསན་པས། ར་སྒྲེང་དུ་བྱོན་གནས་ཚུལ་རྣམས་གཟིགས་ཏེ།
ཤར་བ་པ་བཞོའི་ཁང་པ་གནས་ན་བཞུགས་པ་དང། བྱ་ཡུལ་བ་ཆེན་པོ། གླང་རི་ཐང་པ། ཀ་མ་བ། ལོར་སྡིངས་པོ་བ་རྣམས་ཀྱི་དྲུང་དུ་བྱོན་ནས། ཁྱེད་རྣམས་བླ་མའི་གདན་ས་ལ་ཕྱི་མིག་བལྟ་ན་དུས་ལ་བབ་ནས་འདུག་གསུང་སྟེ་བསྐུལ་བས།
དེ་རྣམས་ཀྱིས་གྲོགས་མཛད། འབུལ་བ་ཆེན་པོ་བྱུང་སྟེ་པ་ཏྲ་ཡང་མང་དུ་གཙུགས། བུད་མེད་དང་ར་ལུག་རྣམས་ཕུད། ཆོས་ཁྲིམས་ཤིན་དུ་དམ་པ་དང། དགེ་འདུན་མང་པོ་ཡང་བཞུགས་པར་མཛད་དེ།
ཆོས་སྲོལ་ཆེར་གཙུགས། ཚོགས་དཔོན་བཤེས་གཉེན་མཐའ་བཞིས་ལོ་ཤས་སུ་མཛད་དོ། ཁྱད་པར་ཤར་བ་པས་ཀ་གཉིས་མའི་ནུབ་ཏུ་དབུ་རྩེ་ཀ་དགུ་མ་གཅིག་དང་པོར་བཞེངས་པ། ཕྱིས་དཔོན་གྱད་པ་དང། ཟི་གུ་ཆོས་གྲགས་གཉིས་ཀྱིས་མགོ་བྱས་བཟང་འདུས་བཅུ་དྲུག་བྱ་བས་བདག་རྐྱེན་བྱས་ནས།
ཀ་ཆེན་

བཅུ་དྲུག་ཡོད་པ། སྒོ་ལྷོར་བསྟན། ཉིས་ཐོག་གསེར་འབྲུ་གསེར་བྱ་གཉིས་དང་བཅས་པ་བཞེངས། དེའི་ཁྱམས་སྨད་སྒང་ཕྱུག་པོ་བྱ་བས་བྱས་སོ། སྤོ་ཏོ་བ་བཞུད་ནས་ལོ་མང་པོའི་བར་དུ་མཐའ་བཞི་ལ་སོགས་པ་བགྲེས་པ་རེས་གྲལ་དབུ་ཙམ་མ་གཏོགས།
གདན་སར་མིང་བཏགས་པ་དང། འཆད་ཉན་སོགས་ཆེར་མེད་ལ། སྐབས་ཤིག་ཏུ་རྔོག་བློ་ལྡན་ཤེས་རབ་ལ་ཕུལ་བས། གསང་ཕུ་དང་སྦྲེལ་ཏེ་ལོ་ཁ་ཡར་དུ་ཆོས་བར་ཟླ་བ་གཅིག་གཉིས་ཙམ་དུ་བཞུགས་པ་ཡང་མཛད་དོ།
དེ་ནས་ཀ་གཉིས་མ་བཞེངས་ནས་ལོ་དགུ་བཅུ་རྩ་གསུམ་ལོན་པ་ས་ཕོ་འབྲུག་གི་ལོ་ལ་ཀ་པ་ཉི་ཤུ་རྩ་བཞི་མ་བཞེངས་པའི་སྦྱིན་བདག་འཕྲེང་ཁ་བེར་ཆུང་གི་སྲས། ཆོས་གྲགས། དགྲ་བཅོམ།
ལྷུན་པོ་གསུམ། ལྷུན་པོའི་བུ་སྤྱན་རས་སྐྱབས། ཤཱཀྱ་སྐྱབས། ཡེ་ཤེས་སྐྱབས། པདྨ་སྐྱབས་དང་བཞི་འོང་། པདྨ་སྐྱབས་ཀྱི་བུ་ཇོ་ཡིས། ཇོ་རྒྱལ་གཉིས། ཇོ་ཡིས་ཀྱི་བུ་ཞང་ཡེ། སེའོ་གཞོན་ཚུལ།
ཐང་པོ། ཁམས་པ་གྲགས་དང་བཞིའི་ནང་ནས། སེའོ་གཞོན་ཚུལ་དེས་སྤྱིར་ར་སྒྲེང་གི་སྐོར་དུ་ཞབས་ཏོག་ཆེར་མཛད། ཁྱད་པར་དབུ་རྩེ་ཀ་བ་ཉི་ཤུ་རྩ་བཞི། ཀ་གཉིས་མའི་ཤར་ཕྱོགས་སུ་བཞེངས་པར་འདོོད་པ་ལ།
རིན་ཆེན་སྒང་དུ་སངས་རྒྱས་དབེན་སྟོན་ལ་ས་དཔྱད་ཞུས་པས། ཤར་ནུབ་ནས་རྡོ་གཉིས་ཁྱེར་ཤོག་གསུང་སྟེ། དེ་ལ་གཟིགས་པས། ཤར་ཕྱོགས་ཀླུའི་རྒྱལ་པོའི་ཕོ་བྲང་ལ་གནོད་པར་འདུག་པས། ནུབ་ཕྱོགས་སུ་གྱིས་གསུངས་པས།
ཞང་འོད་འཇོ་བས་ར་སྒྲེང་དུ་ལོ་བཅུ་གཉིས་བཞུགས་པའི་བཅུ་པའི་ཐོག་ཏུ་ས་ཆོག་མཛད། རྨང་བཏིང། དེ་ནས་ལོ་གཉིས་པ་ལྕགས་ཕོ་རྟའི་ལོ་བདུན་བཅུ་རྩ་གསུམ་པ་བྱ་ཟླའི་ཚེས་བཅུ་བཅོ་ལྔ་ལ་ཐེགས།
འདི་འཕན་ཡུལ་འཇོག་པོ་འཆད་ཁར་བྱོན་པ་བཤེས་གཉེན་ནམ་མཁའ་འབུམ་གྱི་བླ་མ་དེ་ཡིན་ནོ། དེ་ནས་གཞོན་ཚུལ་གྱིས་ཀ་བ་ཉི་ཤུ་རྩ་བཞི་ཉིས་ཐོག་སྒོ་ལྷོར་བསྟན། སྤེན་བད་གསེར་འབྲུས་མཛེས་པ་བྱས།
དེའི་

ཁྱམས་སྨད་ཙོང་ཁ་ཤཱཀ་འབྱུང་གིས་བཞེངས། དེ་རྣམས་ཀྱི་རབ་ཏུ་གནས་པ་སངས་རྒྱས་དབོན་སྟོན་གྱིས་མཛད་དོ། ཞང་འོད་འཇོ་བོ་གཤེགས་ཀར། དགོན་པ་དང་གདན་ས་འོད་འཇོ་ལ་གཏད་ཀྱང། ར་སྒྲེང་པ་བཤགས་རྣམས་ཀྱིས་མ་ཕུལ་བས།
སྒང་ཐང་དཀར་བས། ཐང་དཀར་དང་། ར་སྒྲེང་སྦྲེལ་ནས་ལོ་ཉི་ཤུ་རྩ་དགུ་གདན་ས་མཛད་དེ། ཆུ་ཕོ་བྱ་ལ་ཐེགས། དེ་རྗེས་སྔར་གྱི་འབྲེལ་པོས་ཞང་འོད་འཇོ་བའི་སློབ་མ་དགོན་འོད་འཇོ་བ་ཡང་ཟེར།
ཞོགས་པ་ཆེན་པོར་གྲགས་པ་དེས་གདན་ས་ལོ་བཅུ་དྲུག་མཛད། དེ་ནས་སྒང་ཐང་དཀར་བའི་རྗེས་ལ་གཉིས་སུ་གྱེས་པས། དགོན་གོང་འོག་གཉིས་སུ་གྲགས་པར་འདུག་ལ། ཕྱིས་བརྒྱུད་པས་འཛིན་པ་འདི་གཉིས་གོང་དུ་སྨོས་པ་རྣམས་དང།
གདུང་རུས་གཅིག་པར་མི་འདུག་ཅིང། དགོན་འོག་མ་བའི་བརྒྱུད་པས་བཟུང་ནས་མཁན་ཆེན་ནམ་མཁའ་རྒྱལ་མཚན་སོགས་རིམ་པ་གསུམ་ཙམ་སོང་ལ། དགོན་གོང་མ་བའི་བརྒྱུད་པ་ནི་མ་ཐོས་སོ།
ཕྱིས་ཀ་གཉིས་མ་ལ་འབྱུང་བའི་གནོད་པ་བྱུང་ནས། བྱ་བཏང་རིན་ཆེན་བཟང་པོ་དང། བདག་གི་བླ་མ་འཇམ་དབྱངས་རིན་ཆེན་གྲགས་པ་གཉིས་ཀྱིས་ལེགས་པར་བསབས་པའི་ཚུལ་ཐོས་མོད་འདིར་མ་སྤྲོས་སོ། གཉིས་པ་སྐུ་མཆེད་རིན་པོ་ཆེ་གསུམ་བྱོན་ཚུལ་ནི།
དེ་ལྟར་བཤེས་གཉེན་སྟོན་པས་ར་སྒྲེང་དུ་བཀའ་གདམས་ཀྱི་ཆོས་སྲོལ་རྣམ་པར་དག་པ་གཙུགས་ཏེ་བཞུགས་པའི་དུས་སུ། འཕགས་པ་སྐུ་མཆེད་གསུམ་གྱིས་བྱོན། ཚུལ་བཞིན་དུ་བསྟེན་ཏེ་ཡོན་ཏན་རྣམས་རྫོགས་པར་མཛད་དོ།
དེ་ཡང་བཤེས་གཉེན་ཕུ་ཆུང་པ་ནི། རྒྱལ་གྱི་ཀྱི་རའི་ཕུ་ཆུང་དུ་ལྕགས་མོ་ལུག་ལ་འཁྲུངས། རུས་ཟུར་ཚངས། ཡབ་ཡུམ་འབྱོར་པ་ཆུང་ཡང་གསེར་ཞོ་དོ་བསྣམས་ནས།
རྒྱལ་ལྷ་ཁང་དུ་ཞང་ཆེན་པོ་ལ་རབ་ཏུ་བྱུང་སྟེ། མཚན་གཞོན་ནུ་རྒྱལ་མཚན་དུ་བཏགས། ཁུ་སྟོན་ལ་ཕར་ཕྱིན་འགྲེལ་པ་དོན་གསལ་ཚར་བཅུ་བཅོ་ལྔ་དང། འདུལ་མངོན་ལ་སོགས་པ་

མང་དུ་གསན་ཏེ་ཐོས་པ་ཆེར་མཛད། སྙེ་ཐང་དུ་ཇོ་བོ་ལ་ཆོས་ཀྱི་འབྲེལ་པ་ཞུས་པས། བཏིག་པ་དང་འཁྲུངས་སུ་བྱུང་སྟེ། གང་ལ་ལོ་བཅུ་གཅིག་ཡིན་ཟེར་ཡང་ཞེན་ཆགས་མེད་པའི་བློ་སྐྱེས་གསུང། དེ་ནས་ར་སྒྲེང་དུ་བྱོན་པས།
སྐུ་མཆེད་གཞན་གཉིས་ཀྱང་བྱོན་ཏེ། རྟེན་འབྲེལ་དང། ཕ་རོལ་དུ་ཕྱིན་པའི་གདམས་ངག།བསླབ་ཕྱོགས། སྤྱོད་ཕྱོགས་ཀྱི་སྐོར་རྣམས་ཞུས། ལོ་བདུན་བསྟེན། ཁོང་རང་ལ་ཆོས་ཞུ་མང་དུ་བྱུང་ཡང།
ཤ་ཟུག་བཟང་པོ་རང་ཟ་བའི་དུས་ཡིན། གཞན་ལ་སྟེར་བའི་དུས་མིན་གསུང་ནས་སྒྲུབ་པ་གཙོ་བོར་མཛད་པས། བདག་ལས་གཞན་གཅེས་པའི་བྱང་ཆུབ་ཀྱི་སེམས་དང། ཆོས་ཐམས་ཅད་བདག་མེད་པར་རྟོགས་པའི་ཤེས་རབ་ཁྱད་པར་ཅན་འཁྲུངས།
ཡི་དམ་མང་པོའི་ཞལ་གཟིགས། ཉམས་ལེན་བྱིན་རླབས་ཀྱི་བརྒྱུད་པའི་བཀའ་གཙོ་བོར་བབས། དེ་ནས་སྐུ་མཆེད་གསུམ་འབྲལ་མེད་དུ་སྒྲུབ་པ་གཙོ་བོར་མཛད་ཅིང་བཞུགས། ཕྱིས་ཡུང་བའི་ཕུ་ཆུང་དུ་བཞུགས་ནས་ཀྱང་སྒྲུབ་པ་གཙོ་བོར་མཛད་དེ།
བྲག་གི་དཀྱིལ་ན་གསེར་བྲེ་ཡོད་པ་མངོན་བར་མཁྱེན་ནས་ཕྱག་མཁར་གྱིས་རེག་པས་རང་བྱེ་སྟེ། བཏོན་པའི་རྗེས་དང། གཟིམས་ཁང་གི་ནུབ་ན་བྲག་ལ་ཕྱག་འཛུབ་གཙུགས་པར་སྒྲུབ་ཆུ་དང།
ཞབས་རྗེས་དང། དབུ་ཞྭའི་རྗེས་ཡིན་ཟེར་བ་ཡང་འདུག་གོ འདི་ལ་སློབ་མ་གྲགས་ཆེ་བ། ཤ་བོ་སྒང་པ་དང། འབན་ཚུལ་ཁྲིམས་རྒྱལ་བ་སྐུ་ལུས་མ་སྤངས་པར་མཁའ་སྤྱོད་དུ་གཤེགས་པར་གྲགས་པ་དང།
ཞོགས་སུ་འཁྲུངས་པ་སྡིངས་པ་ཤེས་ཪབ་རྒྱ་མཚོ་དང། ཞོགས་ཕུའི་ཀརྨ་བྲག་པས་རྒྱུན་དུ་བཟང་སྤྱོད་ལ་ཞལ་འདོན་མཛད་པ་ལ། ཆུ་ལེན་དུས་བདེ་བ་ཅན་གྱི་ཞིང་དེར་རབ་ཏུ་འགྲོ་ཞེས་པའི་སྐབས་སུ་མཁའ་སྤྱོད་དུ་གཤེགས་པ་སོགས་སྒྲུབ་པ་སྙིང་པོར་མཛད་པ་ཉི་ཤུ་ཙམ་བྱོན་ནོ།
སྤྱིར་སྐུ་མཆེད་གསུམ་གྲ་གྲྭ་པ་ལ་རིས་སུ་ཆད་པ་མེད་པས། ཆོས་ཀྱིས་

འབྲེལ་བ་ལ་ཁྱད་པར་མེད་དོ། དེ་ནས་སྤོ་ཏོ་བ་གཤེགས་པའི་གདུང་ཆ་ལྔར་བགོས་ཏེ། ཆ་གཅིག་དང། ཐུགས་བཞུགས་པའི་དངུལ་གྱི་མཆོད་རྟེན་ཁྲུ་བཞི་པ་གཅིག་བྱས་པ་ཕུ་ཆུང་བས་གསན་པས། དངུལ་ལས་བྱས་ན་ངའི་གྲོགས་པོའི་གདུང་མ་འོངས་པ་ན་མི་ངན་གྱིས་གྲོགས་མོར་སྤུང་ངེ་འོང་དོགས་འདུག་སྟེ།
ད་བྱས་རྟིང་རབ་གནས་ང་ལ་བབ་པས། དབྱར་རྒྱལ་གྱི་དོ་བོ་དགོན་པར་འགྲོ་བའི་ཞོར་ལ་བྱ་གསུང་ནས། ཚུལ་ཁར་རབ་གནས་མཛད།
ཚུལ་ཞུགས་དོ་བོ་དགོན་པར་བཞུགས་ནས། ཁྱི་ལོའི་སྟོན་ཡུང་བའི་ཕུ་ཆུང་དུ་བྱོན། བདུན་བཅུ་རྩ་དྲུག་བཞེས་པ་རྒྱལ་ཟླའི་ཉི་ཤུ་གསུམ་ལ་ཐེགས། ལ་ལར་དོ་བོ་དགོན་པར་སྐུ་གཤེགས་ཟེར་བའང་འདུག་གོ།
བཤེས་གཉེན་སྤོ་ཏོ་བ་ནི། འཁྲུངས་ཡུལ་སྤྲས་བྲ་བོ་ཐང། གདུང་རུས་གཉོས། ཡབ་སྐུ་གཤེན་སྲིད་ལ་དབང་ཕྱུག། ཡུམ་ལེ་མོ་བྱ་བའི་སྲས་སུ་མེ་མོ་ཡོས་ལ་འཁྲུངས། བྱིས་པའི་དུས་སུ་ཡབ་ཀྱི་མཆོད་གནས་སྦ་སྒོམ་བྱ་བ་ལ་སྒོམ་བསླབ་པར་ཞུས་པས།
ཁོང་གི་ཞལ་ནས་ཐོས་པ་ཨེན་རེ་མ་བྱས་པའི་སྒོམ་མཆན་ཁུང་བས་ཕུ་ཐག་ཐུང་གསུང། བྱིས་པའི་དུས་ནས་བྱང་ཆུབ་ཀྱི་སེམས་སྐྱེས་ཐོབ་ཏུ་མངའ་བར་ཤར་བ་པའི་བསྟོད་པ་ལས་གསུངས།
དེ་ནས་ཡེར་པར་རྡོག་བྱང་ཆུབ་འབྱུང་གནས་དང། གླན་ཚུལ་ཁྲིམས་བྱང་ཆུབ་ལ་མཁན་སློབ་ཞུས་ནས་རབ་ཏུ་བྱུང། མཚན་རིན་ཆེན་གསལ་དུ་བཏགས། ཇོ་བོ་ཆེན་པོ་དང་ཡང་དེ་དུས་ཡེར་པར་མཇལ།
དགེ་བཤེས་སྟོན་པ་བྱང་དུ་འབུལ་བའི་གསེར་བསྒྲུབ་པ་ལ་བཞུད་འདུག་པས། ནག་ཚོས་ལོ་ཙཱ་མཛད། སྒོམ་རིམ་ཚར་གཅིག་གསན། དེ་ནས་ཁུ་སྟོན་གྱི་དྲུང་དུ་བྱོན་མཚན་ཉིད་ཀྱི་ཆོས་མང་དུ་གསན། ཡེར་པའི་ཞང་བཙུན་ལ་གནས་ཀྱི་སློབ་དཔོན་ཞུས།
དེ་ནས་ར་སྒྲེང་དུ་བཤེས་གཉེན་

སྟོན་པའི་དྲུང་དུ་དབྱར་དེ་གདམས་ངག་གཅིག་ཞུས་ནས། སྟོན་ཁམས་སུ་འབྱོན་དགོངས་པ་ལ། སྐུ་མཆེད་གསུམ་ལྷིག་ཏུ་ཐོག་མར་ལམ་རིམ་དང། སྤྱོད་འཇུག་གསན་པས། བདག་ནི་གྲོལ་བ་དོན་གཉེར་ལ། རྙེད་དང་བཀུར་སྟིས་འཆིང་མི་དགོས།
ཤེས་ཞེས་པའི་སྐབས་ཀྱི་མན་ངག་གསུངས་པའི་ཐད་དུ་ཐུགས་སྣང་འགྱུར་ཏེ། ཚེ་འདིའི་རྣམ་རྟོག་སྐྱུར་ནས་བཤེས་གཉེན་བསྟེན་པ་ཡིན་གསུང། སྟོན་པ་ལོ་བདུན་བསྟེན་ཡོན་ཏན་ཐམས་ཅད་རྫོགས་པར་ཐོབ།
ཐུགས་རབ་ཆེ་བས་ཤིན་དུ་མཉེས། སྟོན་པ་གཤེགས་ཁར་སྐུ་མཆེད་གསུམ་གྱི་ཐུགས་ལ་འཇིགས་སར་སྐྱེལ་མས་བོར་བ་འདྲ་བ་ཞིག་ཡོང་བར་འདུག་ན། ད་སུ་ལ་བརྟེན་སྙམ་སྟེ་སྤྱན་ཆབ་བྱུང་བས།
མངོན་ཤེས་ཀྱིས་མཁྱེན་ནས། ངས་ཁྱེད་གསུམ་གྱི་བརྟེན་ས་སུ་ཡང་མ་མཐོང་བས། ད་ཕྱིན་གསུམ་ཡན། ལྔ་མན་དཔུང་གདང་འཆོས་ལ། དགེ་བའི་བཤེས་གཉེན་མདོ་སྡེ་ལ་གྱིས། སེམས་བཟང་པོར་གྱིས་དང། ཁྱད་པར་ཅན་གཅིག་དང་འཕྲད་དེ་འོང་ཅིག་གསུང།
མདུན་ན་ཇོ་བོ་ལེགས་ཡོད་པས་སེམས་བཟང་པོ་བྱ་བ་བྱང་ཆུབ་ཀྱི་སེམས་ལ་ཟེར་བ་མ་ལགས་སམ་ཞུས་པས། ཡིན་མོད་གསུང་བས། དེ་སྔ་ནས་མ་གོ་རྒྱུ་མེད་པ་ལ། དེས་གསལ་བཏབ་པ་འདྲ་བ་ཞིག་བྱུང་ནས།
དེའི་ཐབས་ལྐོག་ཏུ་མན་ངག་ཏུ་ཡང་གསུངས། ཚོགས་སུ་ལུང་དང་སྦྱར་ནས་ཀྱང་གསུངས། ཐ་ན་བཀའ་བཀྱོན་ཚུན་ཆོད་ཀྱིས་ཀྱང། དེའི་ཐབས་གསུངས་ནས་ཡོད་པས། ལོ་བཅུ་གཉིས་ཙམ་དུ་མྱ་ངན་སངས་པ་འདྲ་བ་ཅིག་བྱུང།
ཕྱིས་སེམས་བཟང་པོ་བྱེད་པ་ལ། ཁོང་རང་དགོས་པར་སོང་བས་མྱ་ངན་ལ་སངས་དུས་མ་བྱུང་གསུང། ར་སྒྲེང་ནས་བྱོན་ཏེ་སྐུ་མཆེད་གསུམ་དང་པོ་ཀླུ་ཤོད་ན་མགོར་བཞུགས། དེ་ནས་གནས་ངེས་མེད་དུ་སྒྲུབ་པ་མཛད།
ཐུགས་གཏིང་ཟབ་པས་

ཡོན་ཏན་འདི་ཡོད་ཆེར་མི་གསུང་ཡང། བྱང་ཆུབ་ཀྱི་ཐུགས་རང་འཁྲུངས་ཀྱི་ཚུལ་དུ་མངའ། ཡི་དམ་དཔག་ཏུ་མེད་པའི་ཞལ་གཟིགས། མངོན་བར་ཤེས་པ་རྒྱ་ཆེན་པོ་དང་ལྡན་པའི་ཚུལ་བསམ་གྱིས་མི་ཁྱབ་བོ། གཞན་ཕན་མཛད་པའི་ཐོག་མར་ལམ་སྒྲོན།
ཡོན་ཏན་མཐས་པར་བསྟོད་པ། བསླབ་བཏུས་སོགས་གསུངས་པས། གྲ་གྲྭ་པ་སུམ་བརྒྱ་ཙམ་བྱུང། དེ་ནས་རིམ་གྱིས་འཕེལ་ཏེ་གྲ་གྲྭ་པ་ཉིས་སྟོང་ཙམ་འདུས། དེ་ཐམས་ཅད་ཀྱང་ཚེ་འདི་བློས་ཐོངས་པ་ཤ་སྟག་ཡོད་པར་གྲགས།
རམ་སྡིང་མ་བ་དྲུང་ན་བཞུགས་དུས། ཆས་རྐྱེན་མེད་པས་ཟས་གོས་ཅུང་ཟད་གནང་བ་ལ། འདི་ཡེ་མི་གནང་བར་ཞུ། བདག་གི་བློ་ཆུད་ཟོས་ནས། ཟད་དུས་དགེ་བཤེས་ཀྱིས་གནང་སྟེ་འོང་སྙམ་ནས།
བརྣབ་སེམས་སྐྱེ་ཞུས་པས། ཁྱེད་མ་འཛོམ་སྙམ་ནས་ཡི་ཆད་མི་དགོས། ང་གནས་བརྟན་བཅུ་དྲུག་གི་མ་བ་གཅིག་ཡིན་པས། ང་དང་མཇལ་བ་བསོད་ནམས་ཆེ་གསུང། ཕྱིས་གནས་བརྟན་ཡན་ལག་འབྱུང་གི་སྤྲུལ་པར་ཞལ་གྱིས་བཞེས།
ཟང་ཟིང་གི་དངོས་པོ་བྲེ་གང་ཡང་འཛིན་ཆགས་མི་མཛད། ཕྱིས་སྤོ་ཏོར་བཞུགས་ནས་གཟིམས་ཆུང་ཀ་གཉིས་མ་དཔེ་ཁང་དུ་གྲགས་པ་སོགས་ལ་བརྟེན་ནས་བཞུགས། གཞན་ཕན་མཆོག་ཏུ་གྱུར་ཏེ།
དགུང་ལོ་དོན་དགུ་བཞེས་པ་ཤིང་མོ་བྱ་ལ་སྤོ་ཏོར་ཚུལ་ཞུགས་ཟླ་བའི་ཉེར་དགུ་ལ་ཡི་དམ་མང་པོ་ཞལ་གཟིགས། ཤར་ཕྱོགས་ཀྱི་ནམ་མཁའ་ལ་ལྷས་རོལ་མོ་དང་བཅས་ཏེ་སྤྱན་དྲངས་པ་སྣང་བ་དག་པ་རྣམས་ཀྱིས་མཐོང།
དེ་ནས་ཕྱག་ཐལ་མོ་སྦྱར་ཏེ། སེམས་ཅན་ཐམས་ཅད་ཀྱི་གནས་དང་སྐྱབས་དང་མགོན་དུ་གྱུར་ཅིག་གསུང་སྟེ་ཐེགས། གདུང་བཞུ་བས་ཐུགས་ལྗགས་དང་རིང་སྲེལ་ཁ་དོག་སྣ་ལྔ་མང་དུ་བྱོན། དེ་ནས་སྲས་ཆེན་བརྒྱད་ཀྱིས་ཀ་བ་དེར་གཙུགས་པའི་དབུ་རྩེ་ཀ་བ་བརྒྱད་མ་དང།
ཞང་སྟོན་ཤར་བ་པས་

སྔར་གྱི་ཆོས་རའི་ས་ལ་ཁྱམས་ཀ་བ་ཉི་ཤུ་རྩ་ལྔ་ཡོད་པ་བཞེངས་སོ། སྔོན་གྱི་གཏམ་བརྒྱུད་ལ། སྤོ་ཏོའི་སྒོ་ལ་སུས་འཛུལ་རྒྱལ། སྡིང་མའི་ཆུ་ལ་སུས་འཐུང་རྒྱལ། ཟེར་བ་ལ། ཁ་གཅིག་སྤོ་ཏོའི་སྒོ་སྟེངས་སུ་སྡིངས་མ་བའི་གཟིམས་ས་མཛད་པས་ཟེར་ཀྱང།
སྤོ་ཏོ་བ་ཆོས་གསུང་བའི་སྒོ་ནང་དུ་སུ་ཚུད་རྒྱལ་ཟེར་བའི་དོན་ཡིན་གསུང། རྒྱས་པར་དོན་དུ་གཉེར་ན་རྣམ་ཐར་ཆེ་ཆུང་གཉིས་འདུག་པར་བལྟའོ། འདི་ལ་སློབ་མའི་མཆོག་བཀའ་བབས་བརྒྱད་ལ་སོགས་པ་བཀའ་གདམས་གཞུང་པའི་སྲོལ་འཛིན་བྱོན་ཚུལ་འོག་ཏུ་འཆད་དོ།
གྲུབ་པའི་དབང་ཕྱུག་ཆེན་པོ་སྤྱན་སྔ་པ་ནི། འཁྲུངས་ཡུལ་ཉན་གྱི་སྣང་ར་སྒང་། གདུང་རུས་དབས།
ཡབ་ཤཱཀྱ་རྡོ་རྗེ། ཡུམ་ལི་མོ་ཡེ་ཤེས་སྒྲོན་གྱི་སྲས་སུ་ལྕགས་མོ་བྱ་ལ་འཁྲུངས། མཚན་སྟག་ཚབ་འབར་ཟེར། བྱིས་པའི་དུས་སུ་ཡུམ་གྱིས་དཔང་དུ་ཁྱེར་ནས། གྲོང་འདུལ་བ་བྱ་བ་ལ་ཕུང་པོ་ལྔའི་རབ་བྱེད་གསན་པས།
ཕུང་པོ་འདི་ལྔར་འབྱེད་ཚོད་ཀྱིས་མཐར་སྟོང་པ་ཉིད་དུ་འདུག་སྙམ་དུ། རང་བཞིན་མེད་པའི་དོན་ཐུགས་སུ་ཆུད། དགུང་ལོ་བཅུ་གཉིས་ལ་གོང་མོ་སྒང་པ་བྱ་བ་རང་བཞིན་གྱི་རྣལ་འབྱོར་མ་གཅིག་བྱོན།
རྫོགས་རིམ་ཟབ་པ་གཅིག་གནང་ནས། འདི་བསྒོམས་གསུང་སྟེ་མི་སྣང་བར་གྱུར། ཕྱིས་དེའི་སྟེང་དུ་སླེབ་པ་དཔལ་ལྡན་དགོན་པ་བས་གནང་བ་དེ་མིན་པ་མ་བྱུང་གསུང། བཅུ་བཅོ་བརྒྱད་པ་ལ་སྟོད་ལུངས་ཚ་ཐོག་དགོན་པར་མལ་ཤེས་རབ་སེམས་དཔའ་ལ་རབ་བྱུང་ཞུས།
མཚན་ཚུལ་ཁྲིམས་འབར་དུ་བཏགས་དེར་ཡུམ་གྱི་རྨི་ལམ་དུ་དུང་དཀར་གཅིག་བུས་པས་ཛམ་འཛམ་བུ་གླིང་པ་བྱིན་གྱིས་ཐོས་པ་གཅིག་བྱུང་བས། ངའི་བུ་དེ་རབ་ཏུ་བྱུང་ནས་གྲགས་པ་ཡང་ཆེ་བ་གཅིག་འོང་བར་འདུག་ཟེར།
སློབ་གཉེར་མཛད་དུས་

ཚ་ཐོག་དགོན་པར་བྱོན་པའི་ཞོར་ལ། ཇོ་བོ་སྙེ་ཐང་ན་མོ་ཆེར་བཞུགས་པ་དང་མཇལ་ཏེ། སེམས་སྐྱེད་གསུང་པ་གསན། དེའི་དུས་སྤྱི་བོར་ཕྱག་གཞག། སཾསྐྲྀ་ཏའི་སྐད་དུ་བཀྲ་ཤིས་ཀྱི་ཚིག་བཅད་མང་པོ་མཛད། གསེར་གླིང་པའི་བུམ་པ་པདྨའི་མཆུ་ཅན་གནང།
ངའི་ཆོས་བརྒྱུད་འཛིན་པ་ཞིག་འོང་གསུང། དེ་ནས་ལན་ཚ་རབ་དང། རྒྱུག་པར་སྡེ་སྣོད་ཀྱི་གསན་སྦྱོང་མང་དུ་མཛད། རྒྱ་གར་རྡོ་རྗེ་གདན་ཆོས་ཀྱི་འབྱུང་ཁུངས་ཡིན་པས་དེར་འབྱོན་དགོས་དགོངས་ཏེ།
ལོ་ཙཱ་དང་རྒྱ་ཡིག་མང་དུ་བསླབས། དེའི་ཚེ་ཡུམ་རྒྱུག་པར་བྱོན་ནས། འདི་རྣམས་ཕལ་ཆེར་དགྲ་འདྲེས་གཙེར་བ་དང། ལྟོ་དོན་དུ་གཉེར་བ་ཤ་སྟག་ཡིན། ཆོས་བྱ་སམས་བསམས་ནས་རབ་ཏུ་བྱུང་བ་ནི་ཁྱོད་དང་ཞ་བཙུན་གཉིས་ཡིན།
སྙིང་ནས་ཆོས་བྱེད་ན་ར་སྒྲེང་དུ་འདེང་ཟེར་ནས། ཡུམ་གྱིས་ཁྲིད་དེ་དགུང་ལོ་ཉེར་དྲུག་ལ་འབྲོམ་སྟོན་པ་དང་མཇལ། སྤྱན་སྔའི་ཞལ་ནས། ངའི་མ་རང་བཞིན་གྱི་རྣལ་འབྱོར་མ་ཡིན་པས།
འདིར་བསྐྱལ་བ་ཡིན་གསུང། རྒྱ་གར་དུ་འགྲོ་བའི་ཆོས་འདྲ་ཞུས་པས། སྟོན་པའི་ཞལ་ནས། ཁྱོད་རྡོ་རྗེ་གདན་དུ་མ་འགྲོ། ངས་རྗེས་སུ་འཛིན་པ་ཡིན། ཚེས་གྲངས་འདི་ལ་ལམ་རིམ་གྱི་དབུ་འཛུགས་གསུང་སྟེ་བྱོན།
ཉི་མ་ཤར་བ་དང་འཛོམ་པས་རྟེན་འབྲེལ་བཟང་གསུང་སྟེ། ལམ་རིམ་ཁྲིད་པས་ཇི་ལྟར་བ་བཞིན་ཐུགས་ལ་འཁྲུངས། སྐུ་མཆེད་གཞན་གཉིས་དང་དཔེ་གཅིག་ལ་ཕུ་ཆུང་བ་དབུས་སུ་བྱས་ཏེ་གཞུང་གི་བཤད་པ་གསན།
སྤྱན་སྔའི་ཞལ་ནས། ཟིན་ངེས་པ་རེ་ལའང་ལན་གསུམ་གསུམ་སྟོན་པའི་སྤྱན་སྔར་བསྐྱར་ནས་ཤོག་གུ་དམར་པོ་ལ་བྲིས་ཡོད་གསུང། ནུབ་གཅིག་རྣལ་ལམ་དུ་རྡོ་རྗེ་གདན་དུ་བྱོན་པ་

རྨིས་ཏེ། ཇོ་བོ་ཤེས་རབ་དབང་ཕྱུག་བྱ་བ་རྡོ་རྗེ་གདན་ལན་གསུམ་བསྐོར་པ་ཞིག་དང་ཞུ་ཐུག་བྱས་པས་གཅིག་པར་བྱུང། རྒྱ་གར་དུ་མི་ཐོན་པ་ལ་བལྟ་བར་འདུག། དེའི་དམ་བཅའ་མ་གྲུབ་པའི་སྡིག་སྦྱོངས་སུ་ངས་སཱ་ཚ་བསགས་ན་རི་དེའུ་ཙམ་འོང་བ་བཏབ་གསུང།
ལོ་བདུན ལོ་དགུ་ཡིན་ཚུལ་བཞིན་དུ་བསྟེན་གཟིམས་གཡོག་མཛད། རྒྱུན་དུ་སྤྱན་སྔར་བཞུགས་པས་མཚན་ཡང་དེ་ལྟར་དུ་གྲགས། ཡོན་ཏན་ཐམས་ཅད་རྫོགས་པར་མཛད།
དེ་དུས་སྟོན་པས་ཐེག་པ་ཆེན་པོ་གསྔགས་ལ་འོ་ཀོལ་ཕ་ཕད་གཉིས་ཙམ་ཡིན་གསུང་པའི་ཡོང་རྫོང་རྣལ་འབྱོར་པས་ཞུ་སྣ་མཛད་དེ་གསྔགས་ཀྱི་ཆོས་མང་པོ་སྐུ་མཆེད་གཞན་གཉིས་ལ་ཐུགས་རྒྱུས་མེད་པར་ཀློག་ཆོས་སུ་གནང་བས།
ཡོང་རྫོང་རྣལ་འབྱོར་པ་དེ་ང་ལ་དྲིན་ཆེ་གསུང། སྟོན་པ་གཤེགས་ནས་ཟང་ཟིང་གི་བགོ་སྐལ་མེད་དེ། ཆོས་ཀྱི་བགོ་སྐལ་ངེད་གསུམ་གྱིས་ཐོབ་གསུང། དེ་ནས་ཇོ་བོའི་དངོས་སློབ་གྲགས་ཆེ་བ་རྣམས་ལ་བསྟེན་པའི་དམ་བཅའ་མཛད་དེ།
རྣལ་འབྱོར། དགོན་པ་བ། ཤེས་རབ་རྡོ་རྗེ། ཕྱག་དར་སྟོན་པ་སོགས་དང། གསང་ཕུ་བ་རྔོག་ལེགས་ཤེ་ཡང་ཟླ་བ་བཅུ་བཅོ་བརྒྱད་བསྟེན། ར་སྒྲེང་དུ་ཟླ་བ་རེར་ནས་བྲེ་ལྔ་ལྔ་ལ་བརྟེན་ཏེ་སྒྲུབ་པ་མཛད་དུས་རང་ལ་རིགས་ཀྱི་བུ།
དལ་འབྱོར་མི་ལུས་ཐོབ་པ་དྲན་ནམ་གསུང་ནས། རྣལ་བསངས་ཏེ་ཉིན་མཚན་གཡེལ་མེད་དུ་ཐུགས་དམ་མཛད་པས། རྣལ་འབྱོར་པའི་ཞལ་ནས། བུ་ཁམས་བག་རེ་གསེངས་གསུངས་པས།
དལ་འབྱོར་རྙེད་པར་དཀའ་བ་འདི་བསམས་ན། སྐད་ཅིག་ཀྱང་གཡེལ་མ་ནུས་གསུང། སྐྱེ་རིམ་ལ་བརྟན་པ་ཐོབ་པས་རང་ལུས་མི་གཡོ་བའི་སྐུར་གཟིགས། མི་གཡོ་བའི་བསྙེན་པ་དུང་ཕྱུར་དགུ་སོང།
སྤྱན་རས་གཟིགས་པདྨ་གར་དབང་དང། འཇམ་དཔལ་བརྟན་པའི་འཁོར་ལོ་ལ་སོགས་པ་ཞལ་གཟིགས། ཕ་བོང་ཐང་དུ་གླེན་ཀླུའི་བྱང་ཆུབ་དང་མཇལ། ཆོས་ཞུ་

དགོངས་པ་ན་མི་སྣང་བར་གྱུར། རང་དད་གུས་ཆུངས་ཆུང་པས་ཡིན་ནམ་དགོངས་ཏེ། བདག་བྱིན་བརླབས་ཀྱི་སྒོར་ཞུགས་ནས་གསོལ་བ་བཏབ་པས། དངོས་སུ་བྱོན་ནས་བྱིན་གྱིས་བརླབས། ཆོས་བཞི་ཚན་བཞི་ལ་སོགས་པ་གསུངས་པ་ནི།
གཉིད་དང་རྨི་ལམ་གྱི་དཔེས། སྣང་བ་འདི་འཁྲུལ་པར་ཤེས་པའི་རྣལ་འབྱོར། ཆབ་དང་ཆབ་རོལ་གྱི་དཔེས། སྣང་སྟོང་དབྱེར་མེད་དུ་ཤེས་པའི་རྣལ་འབྱོར། བུ་རམ་གྱི་མིང་གཟུགས་ཀྱི་དཔེས། སྣང་གྲགས་ཀྱི་ཆོས་ཐམས་ཅད་རོ་གཅིག་ཏུ་ཤེས་པའི་རྣལ་འབྱོར།
སྤྱོད་པ་ཕ་རོལ་དུ་ཕྱིན་པ་དྲུག་ལ་བསླབ་གསུང། ཐམས་ཅད་སེམས་སུ་རྟོགས་པས་ཆོས་ཐམས་ཅད་ལ་སྐུར་པ་མི་གདབ། སེམས་སངས་རྒྱས་སུ་རྟོགས་ཀྱང་དགེ་བའི་བཤེས་གཉེན་མི་སྤང།
རང་ལ་འཁོར་བ་དང་ངན་སོང་གི་དོགས་པ་མེད་ཀྱང། སྡིག་པ་མི་དགེ་བ་ཕྲ་མོ་ཙམ་ཡང་སྤང། རང་དང་སེམས་ཅན་ཐ་དད་མེད་པར་རྟོགས་ཀྱང། སེམས་ཅན་ཐམས་ཅད་ལ་སྙིང་རྗེ་ཆེན་པོ་མི་སྤང་གསུང།
ཏིང་ངེ་འཛིན་སེམས་ལ་ཞོག། ཡང་དག་དོན་ལ་བལྟོས། བྱམས་དང་སྙིང་རྗེ་བསྒོམས། ལྷ་སྐུ་འཇའ་ཚོན་ལྟ་བུར་སྦྱོངས་གསུང། ཨ་སྐྱེ་བ་མེད་པ། རླུང་མཚན་མ་མེད་པ། སེམས་རང་བཞིན་མེད་པ།
རེ་ཞིག་ལུས་ལ་བརྟེན་པ་ཡིན་ཞེས་སོགས་མང་དུ་གསུངས་སོ། དེ་ནས་སྐུ་མཆེད་གསུམ་པོ་སོ་སོར་བྱོན་ནས། ཀླུ་ཤོད་ཕྱོར་བ་སོགས་གནས་ངེས་མེད་དུ་གཞན་དོན་རྒྱ་ཆེར་མཛད། དགུང་ལོ་དྲུག་བཅུ་ལ་ཉན་དུ་ཕེབས།
ར་སྒྲེང་བཏབ་ནས་ལོ་ངོ་སོ་བདུན་འགྲོ་བ་ཆུ་མོ་བྱ་ལོ་ལ། ཇོ་བོ་ཡབ་སྲས་ཀྱིས་ལུང་བསྟན་པའི་ལོའི་གཙུག་ལག་ཁང། གསང་བ་འདུས་པའི་ཐིག་བཏབ་ནས་རྨང་བཏིང། དབུ་རྩེ་ཁྱམས་སྟོད་དང་བཅས་པ།
འགྲན་གྱི་དོ་མེད་ལྔ་ལ་སོགས་པ་བཞེངས་ནས་ཆུ་མོ་ཡོས་ཡན་ལ་འདས་ལོ་སུམ་བརྒྱ་དང་གོ་གཅིག་སོང། དེའི་དུས་གླང་རི་ཐང་པ་ཉན་གྱི་ཚན་སར་དཔོན་སློབ་སྟོང་ཙམ་

ཆོས་གསན་ཞོར་ལ། ལོའི་གྲོག་མདོ་ཡན་རྡོ་ཀྱགས་ལེབ་རྒྱང་བདུན་ཙམ་དང། བཀྲ་ཤིས་མཆེད་ལྔའི་བླ་གཡེལ་དཔངས་སུམ་ཐོག་ཙམ་ལ་ཤར་ནུབ་ཏུ་འདོམ་ཉི་ཤུ་རྩ་དྲུག་ཡོད་པ་དང། ཤར་བ་པ་སློབ་མ་མང་པོ་དང་བཅས་ཏེ་ཆོས་གསན་ཅིང།
མཁར་ལས་ཀྱི་གྲོགས་མཛད་པས། དགོན་པ་མྱུར་དུ་གྲུབ། དབུ་རྩེའི་རྒྱབ་ཏུ་སྒྲུབ་ཆུ་དང། བཀྲ་ཤིས་མཆེད་ལྔའི་རབ་གནས་ལ་ནཱ་ག་བ་དྷི་དངོས་སུ་སྤྱན་དྲངས་ཚུལ་སོགས་ཀྱང་འབྱུང། ལོར་ལོ་བརྒྱད་བཞུགས།
དགེ་འདུན་སུམ་བརྒྱ་ཙམ་འདུས། ལོ་ནས་སྨྱུག་ཏུམ་དགོན་པར་བྱོན་པའི་ལམ་དུ་ཕ་བོང་དཀར་ལེབ་བྱ་བའི་སྟེང་ནས། བྱ་ཡུལ་གྱི་རྒྱབ་རི་གཟིགས་བས། རི་དེ་རྒྱལ་བའི་གཙུག་ཏོར་འདྲ།
ཡན་ལག་བརྒྱད་ལྡན་ཆུ་བོ་འབབ། དེ་ཡི་ཤར་ལྷོའི་ཕྱོགས་མཚམས་ན། ཚེ་དང་ལྡན་པའི་དགོན་གནས་ཡོད། རི་བྱ་ཡུལ་ཡུ་པ་བ་ཕ་གི་ཐད་དུ་གཙུག་ལག་ཁང་བཞེངས་ལ། སེམས་ཅན་ལ་ཕན་པ་རྒྱ་ཆེན་པོ་གྱིས་ཤེས་ཞེས་ལུང་བསྟན།
དེར་ཞབས་རྗེས་ཀྱང་བྱོན། དེ་ནས་སྨྱུག་ཏུམ་དུ་ལོ་གསུམ་བཞུགས། བླ་མ་དང་ཡི་དམ་མང་པོ་ཞལ་གཟིགས། ང་ནི་ཚོགས་ཡོངས་སུ་རྫོགས་པའི་གང་ཟག་ཞིག་ཡིན། ངའི་རྡོ་རྗེའི་གདན་འདི་ཡིན་གསུང་ངོ་།
གཙང་པ་རིན་པོ་ཆེའི་ཞལ་ནས། བར་དོར་མཆོག་གི་དངོས་གྲུབ་བརྙེས་པའི་གསུང་ཡིན་གསུང། དགུང་ལོ་དོན་གཅིག་བཞེས་པ་ལུག་ལོའི་སྨིན་དྲུག་ཟླ་བའི་ཉེར་གཉིས་ལ་སྨྱུག་ཏམ་དུ་ཐེགས། འདི་ལ་སློབ་མའི་མཆོག་སྒོམ་ང།
འགྲན་གྱི་དོ་མེད་གསུམ་ལ་སོགས་པ་བཀའ་གདམས་གདམས་ངག་པའི་སྲོལ་འཛིན་བྱོན་ཚུལ་འོག་ཏུ་འཆད་དོ། དེ་ཡང་སྐུ་མཆེད་གསུམ་རང་གི་གསུང་ལྟར་ན། གནས་བརྟན་ཆེན་པོ་བཅུ་དྲུག་གི་རྣམ་འཕྲུལ་དུ་བྱེད།
རིགས་གསུམ་མགོན་པོའི་སྤྲུལ་པར་བྱེད་པ་ནི་ལམ་ཡིག་ལས། བལ་ཡུལ་གྱི་འཕགས་པ་ཤིང་ཀུན་ལ་

ནམ་གྱི་གུང་མི་མ་ཡིན་རྣམས་སྐོར་བ་བྱེད་པའི་ཁྲོད་དུ། རྡོ་རྗེ་ཕག་མོའི་གྲུབ་པ་ཐོབ་པ་གཅིག་གིས་སྐོར་བ་བྱས་པས། གླིང་བུའི་སྐད་འདྲ་བའི་གླུ་ལས། སྔོན་དང་སྔོན་གྱི་དུས་ཙ་ན། ཐུགས་དགོངས་བླ་ན་མེད་པ་དེ།
ཇོ་བོ་ཨ་ཏི་ཤ་ལ་ཡོད། རྟོགས་པ་བླ་ན་མེད་པ་དེ། ཇོ་བོ་ཨ་ཏི་ཤ་ལ་ཡོད། ད་ལྟ་མ་རིག་མུན་པར་འཁྱམ། ཟེར་བ་དང། ཡང། ཨ་ཏི་ཤ་ཡི་གདུང་འཚོབ་པ། འཕགས་པ་སྐུ་མཆེད་གསུམ་པོ་ཡིན། གཅིག་ཙམ་ལྷོ་བལ་མཚམས་ན་ཡོད།
འཕགས་པ་འཇམ་དཔལ་དང་གཉིས་སུ་མེད། གཅིག་ཙམ་བལ་པོའི་ཡུལ་ན་ཡོད། འཕགས་པ་ཝ་ཏི་དང་གཉིས་སུ་མེད། གཅིག་ཙམ་མང་ཡུལ་གྲོང་ན་ཡོད། འཕགས་པ་བྷུ་ག་དང་གཉིས་སུ་མེད། ཟེར་བ་གསན་པས།
རྟེན་དེ་རྣམས་རིགས་གསུམ་མགོན་པོ་དངོས་དང་ཁྱད་མེད་པས། དེ་རྣམས་ཀྱི་སྤྲུལ་པ་ཡིན་པར་བྱེད་ཅེས་གསུང། རྒྱལ་བུ་ཆགས་པ་མེད་པའི་སྐྱེས་རབས་ལས། བླ་མ་ཆགས་པ་མེད་པའི་ཞལ་ནས། སྲས་ཀྱི་སྙིང་པོ་ཆགས་པ་མེད།
བདག་གི་རབ་འབྱིན་མགོན་པར་གྱུར། དེ་བཞིན་ཁྱེའུ་སྟོང་ཕྲག་དག། ལྔ་བདོ་སྙིགས་མ་མ་རུང་ཚེ། ཁྱོད་ཀྱི་སྲིད་འཛིན་འགྲོ་བ་བསྐྱོང། མཐའ་མཁོབ་ཡུལ་གྱི་དབུས་སུ་བྱེད། རིན་ཆེན་ཕྲེང་བ་བསྟན་པའི་དཔལ།
ནོར་བུ་བརྩེགས་པ་བཞིན་དུ་སྐྱོང། ས་བཅུའི་མགོན་པོ་འཇམ་པའི་དཔལ། བསྟན་པ་རིན་ཆེན་གསལ་བར་བྱེད། ས་བཅུའི་དབང་ཕྱུག་སྤྱན་རས་གཟིགས། སྟོན་པའི་རྒྱལ་མཚན་འཛིན་པར་བྱེད།
ས་བཅུའི་དབང་ཕྱུག་རྡོ་རྗེ་འཛིན། ཚུལ་ཁྲིམས་མེ་ལྕེ་རབ་འབར་ཏེ། འཆལ་པའི་བུད་ཤིང་བསྲེག་པར་བྱེད། ཅེས་གསུངས་སོ། དེ་ལྟར་བཤེས་གཉེན་སྟོན་པ་ལ་ལས་ཅན་གྱི་སློབ་མ་བརྒྱད་བཅུ་ཙམ་མཚོ་ལ་པདྨས་བརྒྱན་པ་ལྟར་བྱོན་པ་ལས།
ཆོས་ཀྱི་བརྒྱུད་པ་འཛིན་པའི་མཆོག་འཕགས་པ་སྐུ་མཆེད་གསུམ་ཡིན་ནོ། གསུམ་པ་དེ་ལས་འཕྲོས་པ་བྱོན་

ཚུལ་ལ་གཉིས། སྤོ་ཏོ་བ་ནས་བརྒྱུད་པ་བཀའ་གདམས་གཞུང་པའི་སློབ་མ་བྱོན་ཚུལ། སྤྱན་སྔ་བ་ནས་བརྒྱུད་པ་བཀའ་གདམས་གདམས་ངག་པའི་སློབ་མ་བྱོན་ཚུལ་ལོ། དང་པོ་ནི། སྤོ་ཏོ་བ་ལ་སྤྱིར་སློབ་མ་མང་དུ་བྱོན་ཀྱང་གྲགས་ཆེ་བ་མཐའི་ཀ་ཆེན་བརྒྱད་།
དབུས་ཀྱི་ཉི་ཟླ་ཟུང་གཅིག་ཅེས་པ་ལྟར་ན། གཙང་དུ་རམ་སྣང་གཉིས། གཉལ་དུ་གླང་གཉོས་གཉིས། དོལ་དུ་འབེ་དོག་གཉིས། ཁམས་སུ་བྱ་ཕག་གཉིས། དབུས་སུ་གླང་ཤར་གཉིས་རྣམས་ཡིན་ལ།
བཀའ་བབས་བརྒྱད་དུ་བྱེད་ན། བྱ་ཕག་གཉིས་མི་འདྲེན་པར། བྱམས་སྙིང་རྗེ་བྱང་ཆུབ་ཀྱི་སེམས་བདག་གཞན་བརྗེ་ནུས་པའི་བཀའ། གླང་རི་ཐང་པ་རྡོ་རྗེ་སེང་གེ་ལ་བབས། བཀའ་འགྱུར་རོ་ཅོག་ལ་གཞུང་བཤད་བྱེད་པ་ཐམས་ཅད་མཁྱེན་པའི་ཡེ་ཤེས་ལ་མངའ་བརྙེས་པ་འདྲ་བ་ཡོད་པའི་བཀའ།
ཤར་བ་པ་ཡོན་ཏན་གྲགས་ལ་བབས། གསུང་རབ་ཐམས་ཅད་སྐྱེས་བུ་གསུམ་གྱི་གདམས་ངག་ཏུ་དྲིལ་ནས་སྨན་པ་མཁས་པས་ནད་བརྟགས་ཏེ་ནད་ཐོག་ཏུ་སྨན་གཏོང་བ་འདྲ་བ་ཡོད་པའི་བཀའ།
སྣང་རྡེའུ་ལྷས་པ་ཡེ་ཤེས་རྒྱལ་མཚན་ལ་བབས། སྟོང་ཉིད་ཀྱི་ལྟ་བས་དངོས་པོ་དང་མཚན་མར་འཛིན་པ་ཐམས་ཅད་འཇིག་ནུས་པ་ཡོད་པའི་བཀའ། རམ་སྡིང་མ་བ་འབྱུང་གནས་རྡོ་རྗེ་ལ་བབས།
རྩོད་པ་པཎྜི་ཏའི་རྒོལ་བ་ཡང་བཟློག་ནུས་པ་ཡོད་པའི་བཀའ། དོལ་པ་ཤེས་རབ་རྒྱ་མཚོ་ལ་བབས། བླ་མ་ལ་སངས་རྒྱས་དངོས་ཀྱི་མོས་གུས་རྒྱུན་ཆད་མེད་པ་ཡོད་པའི་བཀའ།
གཉལ་པ་ཆོས་འབར་ལ་བབས། དང་ཚུགས་མཆོག་ཟུང་གཅིག་ལ་འགྲན་ནུས་པ་ཡོད་པའི་བཀའ། གྲས་པ་གཞོན་ནུ་འོད་ གྲས་པ་ཡོན་ཏན་འོད་ཡང་ཟེར་ལ་བབས། རྒྱུན་དུ་དཀོན་མཆོག་གི་དྲུང་དུ་མཆོད་པ་བཀྲ་ལམ་མེ་བ་འབུལ་བ་ཡོད་པའི་བཀའ།
དགེ་བཤེས་བྲག་དཀར་བ་ལ་བབས་སོ། དེ་ཡང་གླང་རི་ཐང་པ་ནི། འཁྲུངས་ས་འཕན་ཡུལ་གཉའ་གོང་གསེར་མ་བཤོངས།

ཡབ་ཇོ་བོ་དར་མ་མདོ་བཟང་གི་སྲས་སུ་ཤིང་ཕོ་རྟ་ལ་འཁྲུངས། རུས་ཞུགས་ཚང། ཁོ་རང་གི་ཞང་པོ་བཤེས་གཉེན་གྲོག་མོ་མཁར་པ་ལ་རབ་ཏུ་བྱུང། མཚན་རྡོ་རྗེ་སེང་གེར་བཏགས། རྒྱལ་བ་འོད་དཔག་ཏུ་མེད་པའི་སྤྲུལ་པར་བྱེད་ལ།
སྔོན་ལོ་ཙཱ་བ་ཀ་བ་དཔལ་བརྩེགས་སུ་སྤྲུལ་ནས་བསྟན་པ་ཆེས་ཆེར་གསལ་བར་མཛད་ཅིང། འདིར་གདུལ་བྱ་བློ་དམན་པ་རྣམས་ཀྱི་ངོར། དང་པོ་ཤིན་དུ་བཀྲེན་པའི་ཚུལ་མཛད་དེ་ལོ་ན་སྤྱན་སྔ་ལ་ཆོས་གསན་དུས་ཡོས་སྦར་བ་རེས་གདན་གནོན་མཛད་ཀྱི་བཞུགས།
དེ་ནས་བསོད་སྙོམས་མཛད་པའི་རྙེད་པ་གང་བྱུང། སྤྱིར་དགེ་འདུན་དང། ཁྱད་པར་སྤོ་ཏོ་བ་དཔོན་སློབ་ལ་དྲངས་པས་སྐུ་བསོད་སྐྱེས་པ་ལྟར་མཛད་དེ།
གྲ་གྲྭ་པ་ཉིས་སྟོང་ཙམ་འཚོགས་པའི་རྒྱགས་ཁོང་རང་གིས་གནང། གནས་ངེས་མེད་དུ་བཤད་སྒྲུབ་ཟུང་འབྲེལ་དུ་མཛད། གཙོ་བོར་སྤོ་ཏོ་བ་ཡུན་རིང་དུ་བསྟེན། ཕུ་ཆུང་བ་དང། ཁམ་པ་ལུང་པ་ཆེན་པོ་སོགས་ལ་ཡང་ཆོས་གསན།
སྤོ་ཏོ་བ་གཤེགས་ནས་ཐང་གྲོང་ལྟག་ཏུ་གཏོར་མ་མཛད་དུས། གཏོར་སྡེར་བྱ་རོག་གིས་ཁྱེར་ཏེ། གླང་ཐང་གི་ཤར་རི་དེའུ་དེའི་ཁར་གཞག་པས། དཔོན་ཤཱཀ་བྱ་བས་ཞབས་ཏོག་བྱས་ཏེ་དེར་ལོ་གསུམ་སྒྲུབ་པ་མཛད།
ཞོལ་དུ་སྒྲུབ་ཆུ་ཡང་བྱུང། ཉིན་མཚན་དབྱེར་མེད་དུ་བྱང་ཆུབ་ཀྱི་སེམས་ཀྱི་ཏིང་ངེ་འཛིན་བསྒོམས་པའི་མདངས་ལ། ཀླུ་མོ་སྤུན་གསུམ་གྱིས་གླང་ཐང་གི་གནས་ཕུལ། དགེ་འདུན་གྱི་སྡེ་འཛུགས་པར་ཞུས།
ཕྱིས་རི་དེའི་སྟེང་ནས་ཡར་འཕུར་ཏེ་ཐུགས་ཕྲེང་སྐྱུར་སར་ཁྲོན་པ་བྲུས། དབུ་ཞྭ་སྐྱུར་སར་བླ་བྲང་བྱས་ཏེ་དགོན་པ་བཏབ། སློབ་མ་མང་དུ་འདུས། བཀའ་གདམས་གཞུང་དྲུག་ལམ་སྒྲོན་སོགས་ལ་འཆད་ཉན་མཛད་ཅིང།
བདག་གཞན་བརྗེ་བའི་བྱང་ཆུབ་

ཀྱི་སེམས་ཁོ་ན་ལ་གཙོ་བོར་མཛད་དེ། ཁོ་བོས་རླུང་ཐ་མལ་དུ་གཏོང་མ་མྱོང་གསུང། ཞལ་བཞུགས་རིན་རིང་གླང་ཐང་གི་ལྕགས་རིའི་ནང་དུ་སྲོག་ཆགས་རྣམས་གཅིག་ལ་གཅིག་མི་འཚེ་བར་གྲགས། དགུང་ལོ་བདུན་བཅུ་པ་ཆུ་མོ་ཡོས་ཀྱི་ས་ག་ཟླ་བ་ལ་དཔེའི་ཆོས་ལུང་དུ་སྐུ་གཤེགས།
རྒྱ་ལྕགས་རི་གོང་ཁ་བ་བྱང་ཆུབ་དཔལ་ནི། ཁམས་སུ་གླང་རི་ཐང་པའི་སྙན་པ་ཐོས་པས། དབུས་སུ་ཆོས་ལ་འབྱོན་པའི་འདུན་པ་ཡོད་པ། སྲིན་མོ་ཞིག་གི་གནོད་པས།
ལོ་ངོ་དྲུག་འདས། ཁོང་རང་ཡང་སྔགས་ཀྱིས་བཅིངས་ཏེ་ཁྱིའི་ལུས་སུ་བསྒྱུར་ཡང། གླང་རི་ཐང་པ་དང་མཇལ་བར་འགྲོན་པོའི་ཕྱི་ལ་ཡོངས། སྲིན་མོས་མནན་དུ་སླེབས་པ་ན། གླང་རི་ཐང་པས་མཁྱེན་པས་དེར་བྱོན་བགེགས་བསྐྲད།
གཏོར་མས་བྱིན་གྱིས་བརླབས་པས་མིའི་ལུས་སུ་གྱུར། སྟོང་ཉིད་སྙིང་རྗེ་ཐུགས་སུ་ཆུད་དེ་སློབ་མའི་མཆོག་ཏུ་གྱུར། ཇོ་བོའི་སློབ་མ་བཤེས་གཉེན་བལ་བོ་བས་བཏབ་པའི་ལྕགས་རི་གོང་ཁར་བཞུགས་པས་རྒྱ་ལྕགས་རི་བར་གྲགས་སོ།
གཞན་ཡང་སློབ་མ་ཆེ་བ་དགེ་བཤེས་ལྕགས་ཞིང་པ། ཁྱུང་པོ་རྣལ་འབྱོར། ར་ལོ་ཙཱ་བ། གཉན་ཆེན་པོ་ཞང་ཞུང། མདོ་སྡེ་ལ་སོགས་བྱོན་ལ། གདན་ས་ཤ་བས་གླང་ཐང་དང་ཤར་བ་སྦྲེལ་ནས།
དགེ་འདུན་སུམ་སྟོང་ཙམ་འདུས། དེ་ནས་གདན་ས་ཞང་ཞུང་པས་མཛད། མཆོད་རྟེན་ཆེན་མོ་དྲང་སྲོང་གིས་བསྐུལ་ཏེ་བཞེངས་ཏེ་བཞེངས་ཚུལ་དང་། བར་དུ་རིན་ཆེན་སྒང་པས་བདག་བྱས་པ་སོགས་རྒྱས་པར་མ་སྤྲོས་སོ།
ཞང་ཤར་བ་པ་ཆེན་པོ་ནི། པ་ཚབ་དོམ་པོའི་རྒྱུད་དུ་ལྕགས་ཁྱི་ལ། ཡུམ་ཕྱུགས་བསྐྱོང་བའི་དུས། རྡོ་ལེབ་སྟེང་དུ་འཁྲུངས་ཏེ། དེ་ལ་ཞབས་རྗེས་ཀྱང་བྱོན། དགུང་ལོ་བཅུ་བཅོ་བརྒྱད་པ་ལ་ཀླུ་ཤོད་ཕྱོར་བར་བྲོས་ཏེ་རབ་ཏུ་བྱུང།
མཚན་ཡོན་ཏན་གྲགས་སུ་བཏགས། དེ་ནས་སྤྱན་སྔ་བ་ཕྱོར་ཕུར་སྐུ་མཚམས་

མཛད་པའི་སར་མཇལ། ཟླ་བ་བཞི་མཚམས་ཁྲོད་དུ་བཞུགས་ཏེ་ཆོས་གསན། ད་ངའི་གྲོགས་པོའི་རྩར་བརྒྱུགས་གསུང་བས་སྟག་ལུང་དུ་སྤོ་ཏོ་བའི་སྤྱན་སྔར་བྱོན། གྲ་གྲྭ་པ་ལོ་དགུ། ནང་མི་ལོ་དགུ་སྟེ་བཅུ་བཅོ་བརྒྱད་བསྟེན།
ཞར་ལ་ཕུ་ཆུང་པ་དང། སྤྱན་སྔ་བ་ལ་ཡང་འདོད་ཆོས་རྫོགས་པར་གསན། སྤོ་ཏོ་བ་གཤེགས་ནས་ཡོན་ཏན་གྱི་རྗེས་སུ་འབྲང་བའི་འཁོར་རྣམས་དང་ལྷན་ཅིག་ཀླུང་ཤོད་དུ་བྱོན་ཏེ་ཚོགས་པ་བསྡུས།
དེ་ནས་གནས་ངེས་མེད་དུ་འཆད་ཉན་མཛད་པས། གྲ་གྲྭ་པ་ཉིས་སྟོང་བརྒྱད་བརྒྱ་ཙམ་འདུས། དེ་རྣམས་ཕལ་ཆེར་ཆོས་དོན་གཉེར་ཤ་སྟག་གོ། དེ་ཡང་བཤེས་གཉེན་སྟོན་པ། རྣལ་འབྱོར་པ། དགོན་པ་བ། སྐུ་མཆེད་གསུམ།
སྣེའུ་ཟུར་པ། ཤར་བ་པ་རྣམས་ལ་བཀའ་གདམས་ཞལ་བརྒྱད་དུ་གྲགས་སོ། སྣང་དྲེན་ལྷས་པའི་རྣམ་ཐར་མ་མཐོང་ཞིང། རམ་སྡིང་མ་བ་འབྱུང་གནས་རྡོ་རྗེའི་རྣམ་ཐར་ཆེ་ཆུང་གསུམ་འདུག་པའི་སྐྱེ་བ་བཅུ་དྲུག་པའི་རྣམ་ཐར་དུ།
བདག་ཉིད་ཏིང་ངེ་འཛིན་ལ་མཉམ་པར་ག་ཙ་ན། བསྐལ་པ་སྟོང་གི་སྐྱེ་བ་དྲན་ཏེ། ཡབ་ཡུམ་བླ་མ་དང། ཆོས་གང་ལ་ཞུས་པ། རུས་དང་རིགས་དང། གནས་དང་ཕྱོགས་ཐམས་ཅད་ཀྱང་དྲན། དུས་རྒྱུན་དུ་ས་ལེ་བ་ནི་སྐྱེ་བ་བཅུ་དྲུག་དྲན་ནོ་ཞེས་གསུང་ལ།
གཙང་སྨད་དུ་རམ་སྡིིང་མའི་ཆོས་སྡེ་བཏབ། གཞི་བདག་གིས་མཛོ་མོ་དཀར་མོ་གཅིག་ཕུལ་བ་ས་ལ་ཐིམ་པས། ཆུ་མིག་ཁྱད་པར་ཅན་ཞིག་བྱུང་སྟེ། རྒྱ་གར་གྱི་མདའ་ཆུ་ཁྲོན་པ་སྐྱེས་དང་ཁྱད་མེད།
སུས་འཐུངས་ཀྱང་རྒྱལ་གསུང། གྲ་གྲྭ་པ་སྟོང་ཙམ་བྱུང། སློབ་མ་གཅིག་ལ་ཁྱོད་ལྷོ་བྲག་ཏུ་སོང། འདི་ཁོ་ན་འདྲ་བའི་ས་ཆ་ཡོད། དེར་དགོན་པ་ཐོབ། བླ་མ་དང་དགོན་པའི་མིང་ཡང་གཅིག་པ་ཐོགས་གསུང་སྟེ།
ལྷོ་བྲག་སྡིང་མ་དེ་ལས་བརྒྱུད་དོ། དོལ་པ་ཤེས་རབ་རྒྱ་མཚོ་ནི། ཇོ་བོ་དོལ་དུ་ཕེབས་དུས། ཡུལ་འདི་ནས་བྱང་ཆུབ་སེམས་དཔའ་རྟགས་མཚན་ཅན་ཞིག་

འབྱུང། ཞེས་ལུང་བསྟན་ཏེ། ས་ཕོ་འབྲུག་ལ་འཁྲུངས། ཡང་ཞོགས་གད་ཀྱི་དགོན་པ་བཏབ། སྤོ་ཏོ་བའི་གསུང་ལ་ཟིན་བྲིས་སུ་མཛད་པ་ཕྱིས་ཕྱོགས་གཅིག་ཏུ་བསྒྲིགས་པ་ལ། བེའུ་བུམ་སྔོན་པོར་གྲགས་པ་མཛད། རོག་དམར་ཞུར་དུ་གྲགས་ཏེ་འཁོར་སྟོང་ཙམ་འདུས།
དགུང་ལོ་བདུན་བཅུ་རྩ་གསུམ་པ་ཕག་ལོ་རྒྱལ་ཟླའི་ཚེས་བཅུ་གསུམ་ལ་ཐེགས། སློབ་མ་ཆེ་བ་བདེ་ལེགས་ཕག་མོ་གྲུ་པ་སོགས་བྱོན་ཀྱང། ཆོས་བརྒྱུད་འཛིན་པའི་མཆོག་དོན་སྟེངས་པ་ཆོས་སྐྱབས་བཟང་པོ་དང།
ལྷ་འབྲི་སྒང་པ་ཆེན་པོ་སོགས་བྱོན། དོན་སྟེངས་པས་བློའི་ཕུར་དོན་སྟེངས་བཏབ་ནས་གྲ་ཐང་དང་སྦྲགས་ནས་བཟུང། ལྷ་འབྲི་སྒང་པས་བེའུ་བུམ་སྔོན་པོ་ལ་འགྲེལ་པ་ལེགས་པ་གཅིག་ལ་དེ་ཕྲིས་ཆེ་ཞིང།
འོན་གྱི་ཕུར་འབྲི་སྒང་གི་དགོན་པ་བཏབ། ཚོགས་པའང་མང་དུ་འདུས་བར་སྐབས་སུ་འབྲི་སྒང་གི་དགོན་བདག་བྱ་ཡུལ་བས་མཛད་ནས་མཁན་པོའི་བཀོ་གཞག་ཀྱང་མང་དུ་མཛད་སྣང་ངོ།
འབེ་སེ་དཀར་བས་གཞུང་གི་མདར་ར་བྲགས་ཀྱི་གཙུག་ལག་ཁང་བཏབ། མཁན་བརྒྱུད་ཤིན་དུ་འཕེལ་བར་བྱུང་ངོ་། གྲབ་པ་ཡོན་ཏན་འོད་ཡང་ཟེར་གཞོན་ནུ་འོད་ནི། འཕན་ཡུལ་གྲབ་ཏུ་འཁྲུངས་། བཞུགས་གནས་གྲབ་ཕུའི་ཕྲོང་སྡིངས་ཏེ།
ཁོང་རང་གཞོན་ནུ་ནས་ཐོས་པ་ཆེ་བས། དང་པོར་སྤོ་ཏོ་བ་ལ་ཆོས་ཀྱི་ཚོད་བལྟར་བྱོན་ཀྱང། ཕྱིས་མི་ཕྱེད་པའི་དད་པ་སྐྱེས་ཏེ། ཀློག་ཆོས་ལོ་བཅུ་དྲུག་གསན། སྤོ་ཏོ་བའི་གསུང་སྒྲོས་བསྒྲིགས་པའི་དཔེ་ཆོས་རྩ་འགྲེལ་མཛད་དེ།
དགེ་བཤེས་བྲག་དཀར་བ་སྤྲེའུ་ལོ་པ། འཁོར་བཞི་བརྒྱ་ཙམ་འདུས། དཔེ་ཆོས་གསན་པའི་ཆེད་དུ་གྲབ་པའི་སློབ་མ་མཛད། དགུང་ལོ་བརྒྱད་བཅུ་པ་ཡོས་ལོའི་དགུན་ཟླ་ཐ་ཆུང་གི་ཉེར་གཉིས་ལ་ཐེགས།
དེའི་སློབ་མ་སློབ་དཔོན་བྱང་ཆུབ་

སྣང་བ། དེའི་སློབ་མ་དོན་གྲུབ་ལྕེ་སྒོམ། དེའི་སློབ་མ་སྐྱེར་སྒང་པ་ལ་སོགས་བྱོན་ནོ། བཀའ་བབས་ཀྱི་ནང་ནས་ཞང་སྟོན་ཤར་བ་པ་སྤོ་ཏོ་བའི་ཆོས་སྲོལ་འཛིན་པའི་མཆོག་སྟེ། འདི་ལ་སློབ་མའི་མཆོག་བཀའ་བབས་ལྔར་གྲགས་པ་ནི།
བྱང་ཆུབ་ཐུགས་ཀྱི་བཀའ་བབས་མཆད་ཁ་བ། བྱིན་བརླབས་ཀྱི་བཀའ་བབས་གཏུམ་སྟོན་བློ་གྲོས་གྲགས། གཞུང་བཤད་ཀྱི་བཀའ་བབས་དམ་པ་སྟབས་ཀ་བ། རྣམ་ཐར་བཀའ་བབས་ཉེ་མལ་འདུལ་འཛིན།
འདིས་ཀླུངས་ཤོད་མདར་དགོན་པ་བཏབ། ལོངས་སྤྱོད་ཀྱི་བཀའ་བབས་རྣལ་འབྱོར་ཤེས་རྡོར། འདིས་ཤར་བ་པའི་གདན་ས་ལོ་གསུམ་མཛད་དོ། དང་པོ་བྱ་མཆད་ཁ་བ་ནི། འཁྲུངས་ཡུལ་ལོ་རོ། གདུང་རུས་བྱ། ཡབ་འཕགས་པ་སྐྱབས།
ཡུམ་བསོད་ནམས་སྐྱིད་ཀྱི་སྲས་སུ་ལྕགས་སྦྲུལ་ལ་འཁྲུངས། དྭགས་པོ་གཙང་འདུལ་ལ་རབ་ཏུ་བྱུང་ཞུས། མཚན་ཡེ་ཤེས་རྡོ་རྗེ་བཏགས། གཉལ་དུ་ངོར་རྗེ་བརྩན་བཙན་པོའི་ཆོས་འཁོར་ལ་བྱོན་པས།
བ་རི་ལོ་ཙཱ་བ་རྔོག་ལོ་ཙཱ་བ་སོགས་སྡེ་སྣོད་འཛིན་པ་མང་པོ་གྲུབ་མཐའི་རྣམ་དབྱེ་འབྱེད་པ་གཟིགས་པས། ཆོས་ཚོལ་བ་ལ་མོས་ཏེ་བྱོན། གཡེ་ཆུང་གི་སྒྲེ་དགོན་པ་ན་སྤྱན་སྔ་བའི་སློབ་མ་སྒྲེ་པ་ཆེན་པོ་བཞུགས་པ་དང་མཇལ།
བསྙེན་རྫོགས་ཀྱི་མཁན་པོ་ཞུས་པས་མ་གནང། སྒྲེ་པ་ལ་ཇོ་གདན་ཚ་རོང་པ་དང། དྭགས་པོ་གཙང་འདུལ་མཇལ་དུ་བྱོན་པ་ལ། མཁན་སློབ་ཞུས་ནས་བསྙེན་རྫོགས་མཛད་དེ་ཤ་མི་ལ་འདུལ་བ་གསན།
དེ་ནས་ལར་ལུངས་སུ་བྱོན་ཏེ་བཤེས་གཉེན་མང་པོ་བསྟེན། ཁྱད་པར་གླང་རི་ཐང་པའི་སློབ་མ་ལྕགས་ཞིང་པ་ལ་བློ་སྦྱོང་ཚིག་རྐང་བརྒྱད་མ་གསན་པས་དད་ནས། སྤོ་ཏོ་བའི་སློབ་མ་དོལ་པ་དང། ལུགས་སྨད་པ་གཉིས་ལོ་བཞི་བསྟེན།
དོལ་པ་ལ་བེའུ་བུམ་སྔོན་པོ་ཡང་གསན་

དེ་ནས་དགུང་ལོ་སུམ་བཅུ་ལ། གླང་རི་ཐང་པ་ལ་གཏད་ནས་བྱོན་ཀྱང་མ་མཇལ་བར། ཤར་བ་པ་བཞོའི་ཁང་པ་གནས་ན་བཞུགས་པ་དང་མཇལ། དང་པོར་ཚོགས་ཆོས་གསན། དེ་ནས་བློ་སྦྱོང་རྩ་ཆོད་དེ་ཉམས་ཁྲིད་དུ་ལོ་དགུ་བསྐྱངས་པས།
བདག་གཅེས་འཛིན་གྱི་འཁྲི་པ་ཆོད་པ་ཅིག་བྱུང་གསུང། སྟོན་ཆོས་ལ་བྱ་ཡུལ་དུ་བྱོན། སྤྲུལ་སྐུ་བྱ་ཡུལ་བ་ལ་གདམས་ངག་གི་སྐོར་རྣམས་རྫོགས་པར་གསན། འཕན་ཡུལ་དུ་བྱོན་ནས་ཀྱང་ཤར་བ་པ་ཡུང་རིང་དུ་བསྟེན།
དེ་ནས་གནས་ངེས་མེད་དུ་ཐུགས་དམ་གྱི་གཙོ་བོ་བློ་སྦྱོང་ལ་མཛད་ཅིང། བཀའ་དགོ་པ་ལ། ཕྱིས་འགྲེས་ཕུ་སྒོམ་ཆེན་སྡིངས་སུ་ཉེ་གནས་ལ་ཁྱོད་ཀྱིས་སློབ་མ་འདི་རྣམས་ལ་མར་ཁུའི་སྐྱོག་འདྲེན་གྱིས།
མིང་སྟོན་བྱེད་གསུང་ནས། དོན་བདུན་གྱི་ས་བཅད་མཛད་དེ་ཚོགས་ཆོས་སུ་གསུངས། དེ་ནས་མལ་གྲོར་བྱོན། མཆད་ཁ་རྙིང་མ་བཏབ། ལོ་བཅུ་གཅིག་ཏུ་ཆོས་གསུངས་པས། སློབ་མ་སྟོང་ཙམ་འདུས།
དེ་ནས་མཐའ་ཕུར་ཟླ་བ་བརྒྱད་བཞུགས། ཁྱད་པར་གྱི་སྲས་སེ་སྤྱིལ་ཕུ་བ། དན་ཚ་རབ་ཀྱི་རྣལ་འབྱོར་བྱང་སེང། རོང་པོ་བོ་དྷི་སཏཱ། དྭགས་པོ་ཉང་སོགས་དང་ཡབ་སྲས་གཉིས་ཀའི་སློབ་མ་རྣལ་འབྱོར་བྱང་སེང་གིས་དྲོ་པ་བཏབ།
གཞན་ཡང་ལྷོ་པ་ཐམས་ཅད་མཁྱེན་པ་སོགས་མང་དུ་བྱོན། བདུན་བཅུ་རྩ་ལྔ་པ་ཤིང་ལུག་ཟླ་བ་བཅུ་གཅིག་པའི་ཚེས་ལྔ་ལ་མཐའ་ཕུར་ཐེགས། གདུང་བཞུ་བས་ཐུགས་ལྗགས་སོགས་བྱོན། གསེར་གྱི་མེ་ཏོག་གི་ཆར་བབས་པར་གྲགས་ཏེ།
རྒྱས་པར་བློ་སྦྱོང་གི་བྱུང་ཚུལ་དང། རྣམ་པར་ཆེ་ཆུང་དུ་བལྟའོ། དེའི་ཁྱད་པར་གྱི་སྲས་སེང་སྤྱིལ་ཕུ་བ་ནི། འཁྲུངས་ཡུལ་ལྡོ་སྟོད་ཟེར་གཉལ་སྟོད་དར་མ་སྒང།
གདུང་རུས་སེ། དགུང་སྡིང་ལྕགས་མོ་གླང། རབ་བྱུང་དང་བསྙེན་རྫོགས་གཉིས་ཀའི་མཁན་པོ་ཕྱ་པས་མཛད། མཚན་ཆོས་ཀྱི་རྒྱལ་མཚན་དུ་བཏགས། བྱ་མཆད་ཁ་

བ་དང་མཇལ་ཡུང་རིང་དུ་བསྟེན་ཅིང་ཡོན་ཏན་བུམ་པ་གང་བྱོའི་ཚུལ་དུ་མཛད་སྔར་བྱ་མཆད་ཀྱིས་ལུང་བསྟན་པ་བཞིན་མཆད་ཁ་གསར་མ་བཏབ། མཆད་ཁ་བ་ཆེན་པོའི་ནང་རྟེན་དུ་སྐུ་ལྡེར་རིན་པོ་ཆེ་དང་ཕྱི་རྟེན་གྱི་མཆོད་རྟེན་ལ་སོགས་པ་བཞེངས་ནས་ཀླུངས་ཤོད་དུ་བྱོན།
སྤྱིལ་ཕུའི་དགོན་པ་བཏབ་སྟེ། རྣམ་གཡེང་སྤངས་ནས་སྟོད་དུ་མཁར་གོང་ལ་ཁ། སྨད་དུ་ཉུང་ཞིང་སྒང་དུ་མཚམས་མཐོ་བརྒྱབ་ནས་ལོ་བདུན་དུ་མཚམས་མི་འདའ་མཛད།
དེ་ནས་བྲག་དཀར་གནས་བརྟན་སོགས་ཀྱིས་སྤྱན་དྲངས་ནས། མཆད་ཁར་དགུན་ཆོས་ལ་བྱོན་པས། དིང་སང་གི་བར་དབྱར་གྱི་ཚུལ་ཞུགས་སྤྱིལ་ཕུར་མཛད། དགུན་ཆོས་མཆད་ཁར་གསུང་བའི་སྲོལ་བྱུང་ལ།
གདུལ་བྱ་དུ་མ་སྨིན་པར་མཛད་ནས། དྲུག་བཅུ་རྩ་དགུ་པ་ས་མོ་བྱའི་ལོ་དབྱར་ཟླ་ར་བའི་ཚེས་བཅུ་གསུམ་ལ་སྤྱིལ་ཕུར་གཤེགས། འདི་ལ་སློབ་མའི་མཆོག་ལྷ་ཆེན་པོ་རྒྱ་སྤང་པ་ཐང་པ། ཉན་ལྷ་སྡིངས་པ་སོགས་མང་དུ་བྱོན་པ་ལས།
ལྷ་ཆེན་པོ་ནི། ཡབ་ཇོ་བོ་རྣལ་འབྱོར། ཡུམ་སྣ་ནམ་གཟའི་སྲས་སུ་སྟག་ལོ་ལ་ཕོ་བྲང་ཁང་དམར་དུ་འཁྲུངས། དགུང་ལོ་བཅུ་བཅོ་ལྔ་ལ་རྒྱ་དུར་གྱི་མཁན་པོ་ཀླུབས་དཀར་དང། གཙང་པ་ཁྱུང་པོ་ལ་མཁན་སློབ་ཞུས།
བྱ་སར་རབ་ཏུ་བྱུང་སྟེ་མཚན་བྱང་ཆུབ་རིན་ཆེན་དུ་བཏགས། དེ་ནས་བྱ་མཆད་ཁ་བའི་སྐུ་འདྲ་གཟིགས་པས་དད་པའི་རྐྱེན་བྱས་ཏེ། དགེ་བཤེས་སེ་དང་མཇལ། ཆོས་མང་དུ་ཞུས། ཉི་ཤུ་རྩ་བཞི་ལ་རྒྱ་སར་སྒང་ནས་མཁན་པོ་གླན་སྤྱན་དྲངས་ཏེ་བསྙེན་པར་རྫོགས།
གཞན་ཡང་ཁ་ཆེ་པཎ་ཆེན་ལ་སོགས་པ་བླ་མ་མང་དུ་བསྟེན། སེ་སྤྱིལ་བུ་བ་གཤེགས་ནས། མཆད་ཁ་སྤྱིལ་བུའི་གདན་ས་མཛད། བཀའ་འགྱུར་གྱི་ལུང་བཞུགས་པས་ལྷ་ལུང་གི་དབང་ཕྱུག་གི་ཏུ་གྲགས།
སངས་རྒྱས་སྨན་བླ་སོགས་ཡི་དམ་མང་པོའི་ཞལ་གཟིགས་པ་རྣམ་ཐར་དུ་

གསལ། འབྲུག་ལོ་བདུན་བཅུ་རྩ་ལྔ་པ་ལ་མཆད་ཁར་ཐེགས། ལྷ་འགྲོ་བའི་མགོན་པོ་ནི། ཡབ་ཇོ་འབག་གི་སྲས་སུ་རྟ་ལོ་ལ་འཁྲུངས། ལོ་བཅུ་དྲུག་པ་ལ་མཆད་ཁར་ཁུ་བོའི་དྲུང་དུ་དགེ་བསྙེན་གྱི་སྡོམ་པ་ཞུས། དེ་ནས་སྐྱོར་མོ་ལུང་དུ་སྦལ་ཏི་ལ་རབ་ཏུ་བྱུང་སྟེ།
མཚན་དབང་ཕྱུག་འོད་དུ་བཏགས། དེ་ནས་སྤོ་ཏོར་དགེ་བཤེས་གནས་བརྟན་ལ་མཁན་པོ་ཞུས་ཏེ་བསྙེན་པར་རྫོགས། ལྷ་ཆེན་པོ་གཤེགས་ནས་གདན་ས་མཛད། མི་གཡོ་བའི་གྲུབ་པ་བརྙེས་པས་སྟག་ཤམ་ཅན་དུ་ཡང་གྲགས།
གདུལ་བྱ་མང་པོ་སྨིན་པར་མཛད་ནས། བདུན་བཅུ་རྩ་བཞི་པ་ལུག་ལོ་ཟླ་བ་དགུ་པའི་ཉེར་གཅིག་ལ་སྤྱིལ་ཕུར་ཐེགས། ལྷ་བྲག་ཁ་བ་ནི། ཇོ་བོ་ཤཱཀྱ་བཀྲ་ཤིས་ཀྱི་སྲས་སུ་ཁྱི་ལོ་ལ་འཁྲུངས།
ལྷ་འགྲོ་མགོན་དང་མཇལ་ཏེ་རབ་ཏུ་བྱུང། མཚན་ཡེ་ཤེས་བློ་གྲོས་སུ་བཏགས། སྦས་པ་སྟོན་གཞོན་སོགས་ལ་ཆོས་རྣམས་རྫོགས་པར་གསན། མཆན་ཁ་སྤྱིལ་གུའི་གདན་ས་མཛད།
སུམ་ཅུ་རྩ་བདུན་ལ་ཐེགས། དེ་ནས་ཇོ་འཕེལ་གྱི་སྲས་ལྷ་དབང་ཕྱུག་ཡེ་ཤེས་འབྲུག་ལོ་པ། ཟུར་ཁང་པ་སྔ་མར་གྲགས་པས་གདན་ས་མཛད་དེ། དྲུག་བཅུ་ལ་ཐེགས། དེ་ནས་གྲགས་པ་རིན་ཆེན་གྱི་སྲས་ལྷ་བློ་གྲོས་འོད་བྱ་ལོ་པ།
གདན་ས་ལོ་བཞི་བཅུ་མཛད་དེ། ལྷ་རིན་ཆེན་སེང་གེ། མཁན་ཆེས་སེང་གེ་རྒྱལ་མཚན་སོགས་སྨིན་པར་མཛད། དྲུག་བཅུ་རྩ་བཞི་ལ་ཐེགས། གདན་ས་ཟུར་ཁང་པ་རིན་ཆེན་སེང་གེས་མཛད། དེ་ནས་ལྷ་ཤཱཀྱ་བསོད་ནམས།
དེ་རྗེས་ལྷ་ཟུར་ཁང་པ་བསོད་ནམས་ལྷུན་གྲུབ། ལྷ་དཔལ་ལྡན་བཟང་པོ། ད་ལྟ་གདན་སར་བཞུགས་པ་ལྷ་བསོད་ནམས་རྒྱལ་མཚན་པ་རྣམས་བྱོན་ནོ། མཁན་ཆེན་སེང་གེ་རྒྱལ་མཚན་པའི་སྐུ་ཆེ་བའི་ཡོན་ཏན་རྣམས་ཇོ་སྟན་སྒོམ་དཔལ་གྱིས་བྱས་པའི་རྣམ་ཐར་དུ་གསལ་ལ།

དེ་ལ་སློབ་མ་རྗེ་བཙུན་ཡེ་མགོན་པ། བྱང་སེམས་ར་སྒྲེང་པ་ཤཱཀྱ་བསོད་ནམས་སོགས་མང་དུ་བྱོན་ནོ། རྒྱ་སྤང་ས་ཐང་པ་ནི། གདུང་རུས་རྒྱ། མཚན་ཉི་མ་དབང་ཕྱུག། སྤང་སའི་དགོན་པ་བཏབ། དགུང་པོ་ལྔ་བཅུ་བཞུགས།
དེ་ནས་གདན་སར་བཟང་བསྐོས་དྲུག་བདུན་དང། ལྷའི་བརྒྱུད་པས་གཟུང་ནས་ཀྱང་གདན་ས་བདུན་བརྒྱད་ཙམ་སོང་ངོ། ལྷ་སྡིངས་པས་ཉན་གྱི་ལྷ་སྡིངས་བཏབ། བློ་སྦྱོང་བླ་མ་བརྒྱུད་པར་རམ་པ་ལྷ་སྡིངས་པ་ཞེས་འབྱུང་ལ།
སྟོད་ལུངས་མདར་རམ་པ་ལྷ་སྡིངས་ཞེས་པའི་དགོན་པ་ཡོད་པས། འདི་དང་བླ་མ་གཅིག་མི་གཅིག་བརྟགས་པར་བྱའོ། རམ་པ་ལྷ་སྡིངས་པ་ནས་སངས་རྒྱས་དབོན་སློབ་དཔོན་ཡོན་ཏན་དཔལ། མཁན་ཆེན་བདེ་བ་དཔལ།
མཁན་ཆེན་རམ་པ་ལྷ་སྡིངས་གནམ་འབར་བས་བཏབ་ཟེར་བས་མི་ཅིག་གམ་སྙམ། དཀའ་བཞི་པ། རིན་པོ་ཆེ་བསོད་ནམས་གྲགས་པ། རྒྱལ་སྲས་ཐོགས་མེད་པ་སྟེ། དེ་རྣམས་ཀྱི་རྣམ་ཐར་ཆོས་རྗེས་འཚལ་མིན་པ་བསོད་ནམས་བཟང་པོས་མཛད་པར་གསོལ་ལོ།
བྱིན་རླབས་ཀྱི་བཀའ་བབས། གཏུམ་སྟོན་བློ་གྲོས་གྲགས་ནི། གདུང་རུས་གཏུམ། འཁྲུངས་ཡུལ་ཤབ་སྒོ་ལྔའི་ལྕགས་མཁར་ཏེ་ཤར་བ་པ་སོགས་བཀའ་གདམས་ཀྱི་བླ་མ་མང་དུ་བསྟེན།
དེ་ནས་སྣར་གྱི་མདའི་ཐང་ལ་ལོ་ར་ཡོད་སར་སྤྱིལ་པོ་མཛད་དེ། ཆུ་མོ་བྱའི་ལོ་ལ་གཞི་གཙུགས། སྣར་ཐང་གི་དགོན་པ་བཏབ་སྟེ་ལོ་བཅུ་བཞི་བཞུགས། གྲྭ་པ་སྟོང་ཙམ་འདུས་པའི་གྲགས་ཆེ་བ། རྡོ་སྟོན་ཤེས་རབ་གྲགས་རྡོ་རྗེ་གྲགས་ཡང་ཟེར་གྲྭ་སྟོན་བདུད་རྩི་གྲགས།
ཞང་བཙུན་རྡོ་རྗེ་འོད། རྒ་སྟོན་ཤེས་རབ་གྲགས་རྣམས་ལས། རྡོ་སྟོན་ཤེས་རབ་གྲགས་ལ་ཉིད་ཀྱིས་དགོན་པ་འདི་བཟུང་ལ་འགྲོ་དོན་བསྐྱོངས་གསུང་ནས།
ཁོང་རང་བྱང་རྟ་སྡེའི་ཆོས་ལུང་དུ་ཐུགས་དམ་ལ་བཞུགས་ཏེ། དགུང་ལོ་བརྒྱད་བཅུ་རྩ་གཅིག་པོ་མེ་ཕོ་ཁྱིའི་ལོ་རྒྱལ་གྱི་ཟླ་བའི་ཉི་ཤུ་གསུམ་ལ་ཆོས་ལུང་དུ་

གཤེགས་པས་ཆོས་ལུང་སྐུ་གཤེགས་སུ་གྲགས། དེ་རྗེས་རྡོ་སྟོན་གྱིས་གདན་ས་ལོ་ཉི་ཤུ་མཛད། དེ་ནས་ཞང་བཙུན་རྡོ་རྗེ་འོད་ཀྱིས་གདན་ས་ལོ་བརྒྱད་མཛད། དེ་ནས་དཔལ་ལྡན་གྲོ་མོ་ཆེ་པ། གདུང་རུས་གྲོ། འཁྲུངས་ཡུལ་ཆུ་སྒོ་བ།
བྱའི་ལོ་ལ་སྐུ་འཁྲུངས། རྩིས་པ་གཞོན་ནུ་སེང་གེ་ལ་བསྙེན་པར་རྫོགས། མཚན་བདུད་རྩི་གྲགས། ཡི་དམ་མང་པོ་དང། གནས་བརྟན་བཅུ་དྲུག་ཞལ་གཟིགས། སྣར་ཐང་གི་དབུ་རྩེ་རྙིང་མ་བཞེངས།
ལམ་མཆོག་གི་རྩ་ཚིག་མཛད། གདན་ས་ལོ་སུམ་བཅུ་རྩ་དགུ་མཛད་དེ། འབྲུག་ལོ་བརྒྱད་བཅུ་པ་ལ་གཤེགས། དེ་ནས་ཞང་སྟོན་ཆོས་ཀྱི་བླ་མས་གདན་ས་ལོ་བཅུ་མཛད། དེ་ནི་ཤབ་སྒོ་ལྔའི་སྣ་རིང་དུ་འབྲུག་ལ་འཁྲུངས།
གདམས་པ་རྣམས་བཤེས་གཉེན་གོང་མ་ཉིད་ལ་གསན། མཁྱེན་པ་ཆེ་བས་ཞང་ཐམས་ཅད་མཁྱེན་པར་གྲགས། འདིས་གདན་ས་ལོ་བཅུ་མཛད་དེ་གླང་ལ་གཤེགས། དེ་ནས་སངས་རྒྱས་སྒོམ་པས་གདན་ས་མཛད། དེ་ནི་ལྕགས་ཀྱི་སྐྱོ་ལུང་དྲོའི་ཕུར།
ས་མོ་ཕག་ལ་འཁྲུངས། གྲོ་མོ་ཆེ་ལ་བསྙེན་པར་རྫོགས། མཚན་སེང་གེ་སྐྱབས། མཁན་པོ་གོང་མ་གཉིས་ལ་གདམས་པ་རྣམས་གསན། བློ་སྦྱོང་ཚོགས་ཆོས་ཆེན་མོར་གྲགས་པ་དང། ལམ་སྒྲོན་གྱི་ཊཱིཀྐ་སོགས་མཛད།
གདན་སར་ལོ་བཅུ་བཞུགས་ཏེ། དོན་གཉིས་པ་ལྕགས་ཁྱིའི་དཔྱིད་ཟླ་ཐ་ཆུང་གི་ཚེས་ལྔ་ལ་དབེན་གནས་བྱང་ཆེན་དུ་གཤེགས། དེ་ནས་མཆིམས་ནམ་མཁའ་གྲགས་ནི། གདུང་རུས་མཆིམས། ཉང་སྟོད་སྨོན་གྲོའི་ཕུ་ཁའུར་རྟའི་ལོ་ལ་སྐུ་འཁྲུངས།
གནས་བརྟན་བཅུ་དྲུག་གི་གཅིག་ཏུ་གྲགས། མཁྱེན་རབ་ཆེ་བས་སྤྱིར་བརྩམས་ཆོས་མང་དུ་མཛད་ཅིང། ཁྱད་པར་ལམ་མཆོག་གི་འགྲེལ་པ་ཕུལ་དུ་བྱུང་བ་ཞིག་ཀྱང་མཛད།
གདན་ས་ལོ་སུམ་བཅུ་རྩ་དྲུག་མཛད། ཆོས་རྒྱལ་འཕགས་པའི་བླ་མ་ཡང་

མཛད་ནས། ཆུ་མིག་ཆོས་འཁོར་གྱི་གྲལ་དབུ་ཡང་ཞུས། འདིའི་རིང་ལ་གཉལ་ཞིག་གི་སློབ་མ་གྲགས་པ་སེང་གེ་སྤྱན་དྲངས་ཏེ། མཚན་ཉིད་ཀྱི་བཤད་གྲྭའང་གཙུགས། དེ་ནས་སྐྱོ་སྟོན་པ་ནི། རྟ་ནག་ཡང་ཡུལ་དུ་བྱི་བ་ལོ་ལ་སྐུ་འཁྲུངས།
མཚན་སྨོན་ལམ་ཚུལ་ཁྲིམས། ཕྱག་རྡོར་གྱི་གྲུབ་པ་ཐོབ། སྣར་ཐང་གི་གཙུག་ལག་ཁང་ཆེ་བ་དང། ལྕགས་རི་སོགས་མཛད་ནས་གདན་སར་ལོ་བཅུ་བཅོ་ལྔ་བཞུགས། དེ་ནས་ཆོས་རྗེ་ཉི་མ་རྒྱལ་མཚན་པ་སྣར་ཕུའི་སྟེང་ཁར་མ་ཁ་རིར་བྱ་ལོ་ལ་འཁྲུངས།
གདན་སར་ལོ་བདུན་བཞུགས། སྟག་བརྒྱད་བསྐོས། ཆོས་ཁྲིམས་དམ་པར་མཛད། བླ་མ་འབྲོམ་སྟོན་ལ་གླེགས་བམ་ཆ་ལག་དང་བཅས་པ་གསན། དེ་རྗེས་མཁན་ཆེན་འདུལ་བ་འཛིན་པ་ནི།
ཉང་སྟོད་རྒྱ་བྲ་དཔེ་སྟོད་དུ་གླང་ལོ་ལ་ཟེའུའི་རིགས་སུ་སྐུ་འཁྲུངས། མཚན་གྲགས་པ་བརྩོན་འགྲུས། རྒྱ་ཡུལ་དུ་བྱོན་ཏེ་སེ་ཆེན་དང། ཨོལ་བྱ་རུ་རྒྱལ་བུའི་བླ་མཆོད་མཛད། དེ་ནས་ཡར་བྱོན་ཏེ་གདན་ས་ལོ་བཅུ་གཉིས་ཀྱི་བར་དུ་མཛད་པས་སྣར་ཐང་དུ་ལོངས་སྤྱོད་ཆེ་ཞིང།
འགྲོ་དོན་ཕྲིན་ལས་ཆེ་བར་གྲགས། དེའི་རྗེས་མཁན་ཆེན་གྲགས་པ་ཤེས་རབ་ཀྱིས་ལུག་ལ་གདན་སར་བྱོན་ཏེ། ལོ་བཅུ་གཅིག་གི་བར་མཛད།
དེ་ནས་མཆིམས་བློ་བཟང་གྲགས་པས་ལོ་སུམ་བཅུ་རྩ་དགུའི་བར་གདན་སར་བཞུགས་ཏེ། འཆད་རྩོད་རྩོམ་གསུམ་གྱི་སྒོ་ནས་བསྟན་པ་རྒྱས་པར་མཛད་ཅིང། གྲྭ་སར་ཤ་ཁྲིམས་དང། ཁམས་པ་མི་སྟེན་པ་ལ་སོགས་པའི་ཁྲིམས་དམ་པར་མཛད་དོ།
དེ་ནས་མཁེན་དབང་རྒྱལ་མཚན་པ་གདན་སར་བྱོན་ཏེ། ལོ་ཉི་ཤུ་རྩ་བདུན་བཞུགས། བསླབ་བཏུས་ལ་ཊཱིཀྐའང་མཛད། འདིའི་རིང་ལ་ཆེན་པོ་སྙན་གྲགས་པས་ཀར་ཕུགས་ལ་གསོ་ནམ་དང་ནང་དུ་གནས་བརྟན་ལྷ་ཁང་དང།
མཁན་ཆེན་བློ་བཟང་གྲགས་པའི་ཕྱི་རྟེན་

གྱི་མཆོད་རྟེན་སྒོ་མངས། ཕྱིའི་ལྕགས་རི་ཆེན་མོ་མཛད་དེ། དེའི་རྗེས་སུ་མཁེན་གྲུབ་པ་ཤེས་རབ་པས་གདན་ས་ལོ་སུམ་བཅུར་མཛད་ཅིང། བཀའ་གདམས་གཞུང་དྲུག་དང། ལམ་སྒྲོན་ལབ་མཆོག་ལ་སོགས་པའི་གདམས་པས་འགྲོ་བ་མཐོ་དམན་རྣམས་ཡང་དག་པའི་ལམ་ལ་བཀོད་དེ།
རང་ལོ་རེ་བདུན་པ་ཆུ་མོ་ཡོས་ལ་ཞི་བར་གཤེགས། དེ་ནས་མཁེན་བསོད་ནམས་མཆོག་གྲུབ་པས་གདན་སར་ལོ་བཅུ་དྲུག་བཞུགསཏེ་འགྲོ་དོན་བསྐྱངས། དེ་ནས་མཁེན་གྲགས་པ་དོནགྲུབ་པས་གདན་ས་ལོ་སུམ་བཅུར་མཛད་ནས་གོ་གཅིག་པ་ཕག་ལ་གཤེགས།
དེ་ནས་མཁེན་བཟོད་པ་དཔལ་གྲུབ་གྱིས་ཀྱིས་གདན་ས་ལོ་གསུམ་མཛད་ནས། རང་ལོ་བདུན་བཅུ་པ་ལ་གཤེགས། དེ་ནས་མཁེན་འདུལ་བ་འཛིན་པ་དཔལ་ལྡན་བཟང་པོས་གདན་ས་ལོ་གསུམ་མཛད་ནས་རང་ལོ་དོན་གཉིས་པ་ཆུ་སྦྲུལ་ལ་གཤེགས།
དེ་ནས་མཁེན་ཤེས་རབ་རྒྱལ་མཚན་པ་ང་གཉིས་པ་ཆུ་འབྲུག་ལ་གདན་སར་བྱོན་ནས་ཆུ་ཡོས་ཡན་ལ་ལོ་བཅུ་གཉིས་སོང་ངོ།
དེ་ལྟར་ན་གཏུམ་སྟོན་གྱིས་སྣར་ཐང་ཆུ་བྱ་ལ་བཏབ་ནས་ཆུ་ཡོས་ཡན་ལ་འདས་ལོ་སུམ་བརྒྱ་དང་སུམ་བཅུ་སོང་བར་ཤེས་པར་བྱའོ། གཞུང་བཤད་ཀྱི་བཀའ་བབས་དམ་པ་སྟབས་ཀ་བས། སྟབས་ཀ་གྲྭ་པའི་སྒང་།
འོད་འཇོ་ཆོས་ཀྱི་སྒང། ཁྲ་ཕུ་ལོངས་སྤྱོད་ཀྱི་སྒང་ཞེས་པ་གསུམ་བཏབ་གྲྭ་པ་བརྒྱད་བརྒྱ་ཙམ་འདུས། གྲགས་ཆེ་བའི་སློབ་མ་ཞང་བཞི་ནི། ཞང་སྟོན་འོད་འཇོ་བ་དར་མ་གཡུང་དྲུང། ཞང་སྟོན་ཁང་མོ་ཆེ་པ།
ཞང་སྟོན་ཤོ་མ་ར་པ། ཞང་སྟོན་བཅོམ་ཐང་པ་ཆེན་པོའོ། ཐུགས་ཀྱི་སྲས་བཞི་ནི། སྒང་ཐང་དཀར་བ་རྡོ་རྗེ་རིན་ཆེན། གུ་ར་བ་ཚུལ་ཁྲིམས་རྡོ་རྗེ། སྟབས་ཀའི་རྣལ་འབྱོར་པ་ནམ་མཁའ་རིན་ཆེན། ཁྲ་ཕུ་བ་འདུལ་བ་འཛིན་པའོ།
འོད་འཇོ་ཞང་སྟོན་དར་མ་གཡུང་དྲུང་ལ་གཏད། དེ་ནས་རོང་སྟོན་ཁ་བོ་ཆེས་བསྐྱངས། ཁྲ་ཕུ་འདུལ་བ་འཛིན་པས་བསྐྱངས་ཏེ། དེ་ལས་འཕྲོས་

པ་ཞང་སྟོན་དང་ཁྲ་ཕུ་བ་ཆེན་པོ། དེའི་སློབ་མ་གཙན་དགོན་པ་སོགས་བྱོན་ཏེ་རྒྱས་པར་མ་སྤྲོས་སོ། གཉིས་པ་སྤྱན་སྔ་རིན་པོ་ཆེ་ནས་བརྒྱུད་པ། བཀའ་གདམས་གདམ་ངག་པ་བྱོན་ཚུལ་ནི། རྣལ་འབྱོར་གྱི་དབང་ཕྱུག་སྤྱན་སྔ་བ་ལ་སློབ་མའི་མཆོག་སྒོམ་བཞི།
འགྲན་གྱི་དོ་མེད་གསུམ་དང། གཞན་ཡང་མཁའ་རུ་བ། རོམ་པོ་རྡོ་རྗེ། གཡེ་ནས་སྒྲེ་པ་ཆེན་པོ། ཞང་སྟོན་དཔལ་བརྩེགས། རྒྱ་རྩེ་སྒྲ་བོ། འཕན་ཡུལ་གྱི་སྒྲོ་ལག་པ་ཆེན་པོ།
ཞང་ཀ་མ་བ་ཤེས་རབ་འོད། ཀུ་མ་ར་ཤཱཀྱ། སྐུ་སྲུང་སྟོན་པ། འདུལ་འཛིན་ལ་ཁུར་སྟོན་པ། མཆད་འུ་བ་ཆེན་པོ། དགག་དབྱེ་ཤེས་རིན་སོགས་མི་ཆེན་ཉི་ཤུ་རྩ་ལྔ་ཙམ་བྱོན་པའི། དགག་དབྱེ་ཤེས་རིན་གྱིས་ཉན་ཚར་གྱེས་ཀྱི་མཆོད་ཁང་བཞེངས།
སྤྱིེར་གྲྭ་པ་བདུན་བརྒྱ་ཙམ་འཚོགས་སྒོམ་བཞི་ནི་ཟར་པ་ཕག་སྒོམ་རྡོ་རྗེ་ཡེ་ཤེས་ཀྱིས་མལ་གྲོ་ཟར་གྱི་མཆོད་ཁང་བཞེངས། རྒྱུག་པ་སྟོན་སྒོམ་གྱིས་ཀླུ་ཤོད་རྒྱུག་པའི་མཆོད་ཁང་སོགས་མཞེངས།
མང་ར་སྒོམ་པ་བརྩོན་འགྲུས་འབར་གྱིས་ཐང་སྐྱའི་དགོན་པ་བཏབ། དབུ་རྩེ་གསར་མ་བཞེངས། རལ་པ་སེང་སྒོམ་གྱིས་ཀླུ་ཤོད་ངར་གྱི་མཆོད་ཁང་བཞེངས་སོ། འགྲན་གྱི་དོ་མེད་གསུམ་ནི།
སྟོད་ལུངས་པ་ཆེན་པོ། བྱ་ཡུལ་བ་ཆེན་པོ། སྨྱུག་རུམ་པ་ཆེན་པོའོ། སྨྱུག་རུམ་པས་ཀླུ་ཤོད་མདར་མྱུག་རུམ་གྱི་དགོན་པ་བཏབ། སྟོད་ལུངས་པ་ཆེན་པོ་ནི། འཁྲུངས་ཡུལ་སྟོད་ལུངས་གསེར་ཕུག།
དགུང་སྙིང་སྤྲེའུ་ལོ་པ། རབ་ཏུ་བྱུང་བ་ཁྱུང་པོ་ཇོ་བསོད་ལ་མཛད། མཚན་རིན་ཆེན་སྙིང་པོར་བཏགས། གཙང་ཕྱོགས་ལ་གཞོན་ནུ་ནས་མཚན་ཉིད་ཀྱི་སློབ་གཉེར་ལ་བྱོན་ནས། བླ་མ་སེང་གེ་སྒྲ་གཅན་འཛིན་བཟང་པོ་དང།
པཎྜི་ཏ་འབུམ་ཕྲག་གསུམ་པ་སོགས་མཁས་པ་མང་པོ་ལ་མདོ་སྔགས་ཀྱི་གསན་སྦྱོང་རྒྱ་ཆེར་མཛད། རྩོད་པ་ཡང་བཟང། དེ་ནས་སྟོད་ལུངས་ཐག་མར་

དབུས་གཙང་གི་སྟོན་ཆེན་ཐམས་ཅད་འཚོགས་ནས། ཆོས་ཀྱི་བགྲོ་གླེངས་འབའ་ཞིག་མཛད་པས། ཁོང་གིས་ཀྱང་གྲྭ་སྐོར་ལ་བྱོན། རྩོད་པ་མཛད་པས། གློག་སྐྱ་གཙོ་རྒན་བྱ་བས་ཉན་ནས། བོད་དབུས་གཙང་གི་སྟོན་ཆེན་འདི་ཙམ་ཞིག་ཉིན་རེ་བཞིན་འཚོགས་ནས།
མར་འཁོར་བ་ན་ངོ་ལུགས། ཡར་ཐར་པ་བསྒྲུབ་ལུགས་ཀྱི་ཆོས་ཚིག་བཞི་པ་གཅིག་མེད་པར། ཀླད་པ་གས་གས་བ་གླང་དཀར་ཟལ་ལ་འཚི་བ་འདི་བྱུང་རེ་ཆེ་ཟེར་བ་གསན་པས། ཁོས་ཀྱང་དེ་ཙམ་ཞིག་གོ་འདུག་ན།
ད་རྒྱ་གར་དུ་ཆོས་འཚོལ་བ་ལ་འགྲོ་དགོངས་ནས་བྱོན་པ་དང། མཁའ་རུ་བའི་གྲྭ་པ་དགེ་སློང་སྣམ་སྦྱར་འཕྲག་པར་གཞག་པ་ཚུལ་ཁྲིམས་ཀྱི་དྲི་བྲོ་བ་ཅིག་དང་མཇལ་ཏེ། ཚེ་ནི་ཡུན་ཐུང་ཤེས་བྱའི་རྣམ་པ་མང་།
ཚེ་ཡི་ཚད་ཀྱང་ཇི་ཙམ་མི་ཤེས་པས། ངང་མཚོ་ལ་འོ་མ་ལེན་པ་ལྟར། རང་གི་འདོད་པ་དང་དུ་བླང་བར་གྱིས། ཤེས་ཞེས་གསུངས། དེ་སུས་མཛད་བྱས་པས། ཇོ་བོའི་གསུང་ཡིན་ཟེར།
གང་ནས་བྱོན་བྱས་པས། མཁའ་རུ་དགོན་པ་ནས་འོངས་ཟེར་བས། མཁའ་རུར་བྱོན། སྐྱབས་འགྲོའི་ཆོས་སྐོར་གསུང་བ་གསན། དེ་ནས་མཁའ་རུ་བས་ལུང་བསྟན་ནས། ར་སྒྲེང་དུ་རྣལ་འབྱོར་པ་ཆེན་པོའི་སྤྱན་སྔར་བྱོན།
ལྟ་བའི་དྲི་བ་མང་པོ་མཛད་པས། སྟོན་པ་སྔོན་དུ་ཐབས་གོམས་པས་རྒྱུད་སྨིན་དགོས་པ་ཡིན་གསུང་ནས། ཐོག་མར་སྐྱབས་འགྲོ་དང་བྱམས་སྙིང་རྗེ་ནས་རིམ་གྱིས་ཁྲིད་དེ་ཆོས་མང་དུ་གསན་ནོ། དེ་དུས་སྤྱན་སྔ་བ་སྐུ་མཚམས་ལ་བཞུགས་པས།
རྣལ་འབྱོར་པས་མཇལ་སྣ་མཛད་དེ་ཆོས་གསན། རྩ་བའི་བླ་མ་ཞུས། དེ་ནས་རྣལ་འབྱོར་པ་ལོ་དགུ། དགོན་པ་བ་ལོ་ལྔ་བསྟེན། སྤྱན་སྔ་བ་ལོ་བདུན་འབྲལ་མེད་དུ་བསྟེན་ཏེ།
བཀའ་གདམས་ཀྱི་ཆོས་ཐམས་ཅད་རྫོགས་པར་གསན། གསེར་སྲང་བརྒྱད་བརྒྱ་འབུལ་བར་དམ་བཅས་ཏེ། ཕྱེད་ཕྱག་ཏུ་ཕྱིན་པ་ལ་

སྤྱན་སྔ་བ་གཤེགས་པས། བཞི་བརྒྱའི་ཚབ་ཏུ་དགུང་ལོ་དོན་གསུམ་པ་ལ་ལམ་པའི་གཙུག་ལག་ཁང་གི་རྨང་བཏིང་སྟེ་རྫོགས་པར་གྲུབ། སྐུ་གསུང་ཐུགས་ཀྱི་རྟེན་སྔ་ཕྱིར་དཔག་ཏུ་མེད་པ་བཞེངས་པའི་གྲགས་ཆེ་བ།
རབ་གནས་ཀྱི་དུས་སུ་སྤྱན་སྔ་བ་ལ་ཆོས་གསུངས་པའི། འཇམ་དཔལ་དཔའ་བོའི་སྐུ་ལ་སོགས་པ་རྒྱུད་སྦྱངས་མ་བདུན་དང། རྣལ་འབྱོར་པས་རབ་གནས་མཛད་པ་སྤོ་ཏོའི་གསུང་འབྱོན། མཁའ་རུའི་ལྗང་སྐྱེས། བཙན་གྲོའི་ཆུ་ཁོལ་ཞེས་རྟེན་རྟགས་ཐོན་གསུམ་དུ་གྲགས་པའི་ཐུབ་པ་ཆུ་ཁོལ་སོགས་མང་དུ་བཞེངས།
སྤྱན་དང་མངོན་བར་ཤེས་པ་མངའ། ཡི་དམ་མང་པོ་ཞལ་གཟིགས། བདེན་གཉིས་ཀྱི་རྟོགས་པ་ཐུགས་ལ་འཁྲུངས། འགྲོ་དོན་རྒྱ་ཆེར་མཛད་དེ།
སློབ་མ་རྟོགས་ལྡན་སྡིངས་མོ་བ་གནུབས་ཆོས་འབར། དགེ་བཤེས་ལྷ་བཟོ་ཁྱུང་ཁམས་པོ་ཆེ། གློག་སྐྱ། དགེ་བཤེས་ཟར་པ། བྱ་འདུལ་འཛིན། དགེ་བཤེས་གནས་བརྟན་ལ་སོགས་པ་རྟོགས་པ་དང།
གཞན་ཕན་ལ་མངའ་བརྙེས་པ་མང་དུ་བྱོན་ཏེ། ལོ་བརྒྱུས་རྒྱུས་ཅུང་ཟད་འོག་ཏུ་འཆད་དོ། དེ་ནས་སྟོད་ལུངས་པ་དགེ་བཤེས་ལྷ་བཟོ་ལ་གདན་ས་གཏོད་དགོངས་པ་ལ། ལྷ་བཟོས་མངོན་ཤེས་ཀྱིས་རིག་ནས་གྲམ་རྡ་ཆད་སྐད་སར་བཞུགས་པས་གླེན་པ་ལྷ་བཟོ་དེ་བྱུང་ན་བསླབ་བྱ་འདྲ་བྱ་རྒྱུ་ཡོད་པ་ཡིན་ཏེ་མ་བྱུང།
ད་དགེ་བཤེས་གློག་སྐྱ་དང། ཟར་པ་གཉིས་ཀྱིས་འདི་དང་མལ་གྲོ་ཟར་གཉིས་སྤྱི་ལ་བསྐྱོངས་གསུང། དེར་ཡོད་པ་རྣམས་ཀྱིས་རྗེས་སུ་རྟེན་བཞེངས་སོགས་ཇི་ལྟར་བྱེད་ཞུས་པས།
སྤུར་འདི་གཡའ་ཕུ་རྒྱུའི་རྩེ་ལ་བསྐྱོལ། རྟེན་མ་བཞེངས་གསུང། འོ་ན་སྤྲུལ་སྐུ་བྱ་ཡུལ་བ་རྟེན་བཞེངས་པ་འདུག་ན། ཇི་ལྟར་བྱེད་ཞུས་པས།
ང་ཁོང་ལ་དྲིན་ཆེ་བ་ཡིན། ལོ་བདུན་འགྲོ་བ་ནས་བསྐྱངས། བླ་མ་སྤྱན་སྔ་རྣལ་འབྱོར་པ་ལྟ་བུ་ལ་སྤྲད།

ཁོང་རང་ཇི་ལྟར་དགོངས་པ་མཛད་དུ་ཆུགས་གསུང། དེ་ནས་སྐུ་གཤེགས་ཀར་ངས་དོན་ཁྱད་པར་ཅན་གྲུབ་པ་ཡིན། ཞེས་ལན་གསུམ་གསུང་། དྲུང་ན་ཡོད་པས་པའི་ཡི་དམ་གྱི་ལྷ་ཞལ་མཇལ་བ་ཡིན་ནམ་ཞུས་པས། ཡི་དམ་གྱི་ལྷ་ཟེར་ནས་མིག་ཧུར་རེ་རྣ་བ་ཅོ་བོ་ཡོད་པ་མིན།
ཆོས་ཐམས་ཅད་དོན་དམ་པར་སྐྱེ་པ་མེད་ཅིང། ཀུན་རྫོབ་ཏུ་རྨི་ལམ་སྒྱུ་མ་ལྟ་བུར་རྟོགས་གསུང་སྟེ། བརྒྱད་བཅུ་རྩ་ལྔ་པ་མེ་ཕོ་སྤྲེའུ་ལོ་མངོན་བར་བྱང་ཆུབ་པའི་ཟླ་བའི་ཚེས་བརྒྱད་ལ་ལམ་པ་དགོན་པར་སྐུ་གཤེགས།
སང་ལྷ་བཟོ་དཔོན་སློབ་ཀྱིས་ཀྱང་ཕེབས། ཉ་ག་མོ་པས་མདང་མ་གིར་བཞུགས་པས་མ་བྱུང་ཞུས་པས། ཚེ་དང་ལྡན་པ་མི་ཐེག་པའི་ཁུར་ཆེན་པོ་ཅིག་བསྐུར་བར་འདུག་པས་བསྡད་པ་ཡིན།
བླ་མ་དང་མདང་མཇལ། བཟོད་གསོལ་ཀྱང་ཚར་གསུང། དེར་གློག་སྐྱའི་ཞལ་ནས། ང་རྒས་པས་ཡ་གིར་མི་ཐོན། ཁྱོད་ཀྱིས་ཟར་བསྐྱོངས་གསུང། ཟར་པའི་ཞལ་ནས། ང་ཡང་བླ་མའི་གདན་ས་དགའ་སྟེ།
ད་ངས་ཟར་བསྐྱངས་ཤིག་གསུང། དེ་ནས་བྱ་ཡུལ་བ་ཆེན་པོས་ཀྱང་ཕེབས། སྔར་གྱི་ཞལ་བཀོད་རྣམས་སྙན་དུ་གསོལ་བས། གཞི་འདི་ལ་གཟན་གྱིས་དོགས་པའི་དགོངས་པ་ཡིན་ཡོང་གསུང་སྟེ། ཆས་རྐྱེན་ཐམས་ཅད་དང།
སོལ་བ་ཚུན་དབུར་སྟོད་ནས་དྲངས་ཏེ་གདུང་ཁང་ཆེན་མོ་བཞེངས་སོ། སྤྲུལ་པའི་སྐུ་བྱ་ཡུལ་བ་ནི། མདོ་ཏིང་ངེ་འཛིན་གྱི་རྒྱལ་པོ་ལས། ཕྱི་མའི་དུས་ན་ཏིང་འཛིན་འཛིན་པ་དག། ལྔ་བརྒྱ་ལས་ནི་མི་ཉུང་དེར་འབྱུང་སྟེ།
མདོ་སྡེ་མཆོག་འདི་རྒྱ་ཆེར་བཟུང་བ་ལ། དེ་དག་སྔོན་དུ་འདྲེན་པ་གཞོན་ནུ་ཡིན། ཞེས་ལུང་བསྟན་ཏེ། འཁྲུངས་ཡུལ་སྟོད་ལུངས་གོ་གོ་ལུང་གི་གྲོང་མཁའ་རོག

གདུང་རུས་གཉོས། ཡབ་གཡུང་དྲུང་འབར། ཡུམ་སྟོད་ལུངས་པའི་ལྕམ་སྲིང་ལྗང་བཟའ་ལྕམ་བུ་སྟེ། ཤིང་མོ་ཡོས་ལ་འཁྲུངས། དགུང་ལོ་བདུན་ལ་སྟོད་ལུངས་པ་ཆེན་པོ་དང་མཇལ། ལོ་བཅུ་གཉིས་ལ་སྟོད་ལུངས་ཚ་ཐོག་དགོན་པར།
རྣལ་འབྱོར་པའི་སློབ་མ་སྒོམ་པ་བྱང་གྲགས་དང། སྤྱན་སྔ་བའི་སློབ་མ་སྒོམ་པ་ཡེ་ཤེས་རྒྱལ་མཚན་གཉིས་ལ་མཁན་སློབ་ཞུས་ཏེ། དགེ་ཚུལ་མཛད། མཚན་གཞོན་ནུ་འོད་དུ་བཏགས། དེ་ནས་སྟོད་ལུངས་པ་མལ་གྲོ་ཟར་དུ་འབྱོན་པའི་ཕྱགས་ཕྱིར་བྱོན།
ལོ་བཅུ་ཞབས་ཏོག་ཚུལ་བཞིན་མཛད། ཐུགས་འཛིན་ཡངས་པས་བསླབ་སྤྱོད་སོགས་གཞུང་ཆེ་ཆུང་རྣམས་ཚེགས་མེད་པར་ཐུགས་སུ་ཆུད་པར་མཛད། དེ་ནས་སྤྱན་སྔ་བ་ཕྱོར་བ་ན་བཞུགས་པ།
སྟོད་ལུངས་པ་དང་དཔོན་སློབ་གཉིས་ཀྱིས་མཇལ་དུ་བྱོན་པས། མངོན་ཤེས་ཀྱིས་གཟིགས་ནས། སྟོད་ལུངས་པ་ལ་ཇོ་བོ་སྟོན་པ་རེ་སྐྱིད་ན། འཁོར་འདི་ལྟ་བུ་ཡོད་པ་ཅེས་ཡང་ཡང་གསུང་བས།
བླ་མ་མཉེས་པར་དགོངས་ཏེ་ཕུལ། ལོ་བཅུ་གསུམ་ཞབས་ཏོག་ཚུལ་བཞིན་དུ་མཛད་པས། སྤྱན་སྔ་བ་མཉེས་པའི་གསུང་མང་པོ་དང། བྱིན་བརླབས་ཞུགས་སྟེ་ནང་མ་གཅིག་ལ་སྡེ་སྣོད་གསུམ་དང། རྒྱུད་སྡེ་བཞིའི་ཚིག་དོན་མ་ལུས་པ་ཐུགས་ལ་འཁྲུངས།
སྤྱན་སྔ་པ་ལ་སློབ་དཔོན་ནཱ་ག་བོ་དྷི་དང་མཇལ་བ་བདེའམ་ཞུས་པས། བཙུན་ཆུང་འདི་འདྲིར་བཅུག་པའི་ཆོས་མི་འདྲ་བ་གསུང། ཕྱིས་གཤེགས་ཀར་ངས་སློབ་དཔོན་ནཱ་ག་བོ་དྷི་དང་དངོས་སུ་མཇལ།
ཆོས་མང་དུ་ཞུས་རྩ་བའི་བླ་མར་བྱེད་པ་ཡིན། ཁྱེད་རང་ཡང་གསོལ་བ་ཐོབ་དང་རྗེས་སུ་འཛིན་པར་འདུག་གསུང། མདོར་ན་སྤྱན་སྔ་བའི་ཡོན་ཏན་བུམ་པ་གང་བྱོའི་ཚུལ་དུ་མངའ་ཞིང། སྤྱན་སྔ་བ་སྨྱུག་རམ་དུ་གཤེགས་ནས་སྐུ་གདུང་བཞུ་བའི་དུས།
ཐུགས་ནམ་མཁའ་ལ་འོད་དང་

བཅས་ཏེ། སྤྲུལ་སྐུ་ཆེན་པོའི་དཔང་པར་བབས་པ་ཕྱིས་བྱ་ཡུལ་གྱི་གདུང་ཁང་དུ་བཞུགས་སོ། སྨྱུག་རམ་དུ་སྐུ་མཚམས་ལོ་དགུ་མཛད། དེ་ནས་ཚོགས་བསྡུས་ཏེ། ཐོག་མར་བྲུལ་གྱི་ར་བ་དཀར་པོར་དགོན་པ་བཏབ། དགེ་འདུན་ལྔ་བརྒྱ་ཙམ་འདུས།
དེའི་ཚེ་རྗེ་བཙུན་མ་སྒྲོལ་མ་ལ་སོགས་ཡི་དམ་མང་པོའི་ཞལ་གཟིགས། ནཱ་ག་བོ་དྷི་ལ་དངོས་སུ་ཆོས་གསན། དེ་ནས་གདུན་བྱ་བསམ་གྱིས་མི་ཁྱབ་པ་དང། དགོན་པ་འབུལ་བ་ཡང་མང་དུ་བྱུང་བ་ལ།
བླ་མ་དང་སྒྲོལ་མས་ལུང་བསྟན་པའི་གནས་བྱ་ཡུལ་དུ་དགོན་པ་འདེབས་དགོངས་ཀྱང། ཡོན་བདག་རྣམས་ཐེ་ཚོམ་བསལ་བའི་ཕྱིར། བཤེས་གཉེན་མཐའ་བཞི་སྤྱན་དྲངས་ནས་དགོན་པ་ཐམས་ཅད་ནས་རྡོ་རེ་བླངས་པ་ལ་ས་དཔྱད་མཛད་ནས།
སེ་གསལ་བའི་གཡུང་དྲུང་གིས་ཕུལ་བ། བྱ་ཡུལ་ནས་བླངས་པའི་རྡོ་ལ་སའི་དཔྱད་བཟང་བར་ལུང་བསྟན་པས། གཞན་རྣམས་ཀྱང་མ་དགའ་བ་མེད་པར་མཛད་དེ། ལོ་དགོན་པ་བཏབ་ནས། ལོ་ཉི་ཤུ་རྩ་གཉིས་པ་ཤིང་ཕོ་རྟའི་ལོ་ལ་གཙུག་ལག་ཁང་གི་རྨང་བཏིང་ནས།
ལོ་བཅུ་གསུམ་པ་རྟ་ལོའི་ནང་ཚུན་ལ་དགོན་པ་གཏོར་ཚུགས་ཡན་རྫོགས་པར་གྲུབ། རྨང་བཏིང་ནས་ན་ནིང་ཆུ་མོ་ཡོས་ཡན་ལ་འདས་ལོ་སུམ་བརྒྱ་དང་བདུན་བཅུ་སོང་ངོ་།
དེའི་ཚེ་སྤྱན་སྔ་བ་རྣལ་ལམ་དུ་བྱོན་ནས་སྣམ་སྦྱར་གསེར་མདོག་ཅན་བཀོན་པ་རྨིས་པས། བླ་མས་གནང་བ་བྱུང་གསུང་ནས། མཁན་པོ་རྟོག་ཆོས་དབང་བྱ་འདུལ་འཛིན་ཟེར་ལས་སློབ་མང་ར་སྒོམ་པ།
གསང་སྟོན་རྒྱ་ཤེས་རབ་འབར་གྱིས་མཛད་དེ། བསྙེན་པར་རྫོགས། བྱ་ཡུལ་དུ་དགེ་འདུན་ཉིས་སྟོང་ལྔ་བརྒྱ་ཙམ་འདུས། དེ་དུས་བྱ་ཡུལ། ཀླུང་ཤོད། མལ་གྲོ་གསུམ་དུ་དུས་གཅིག་ལ་གྲལ་དབུ་མཛད་པ་དང།
མདོ་སྨད་དུ་ངང་ཚང་བའི་གཙུག་ལག་ཁང་གི་རབ་གནས་དང། དྭགས་པོར་ཤ་བ་གླིང་པའི་མཆོད་རྟེན་གྱི་

རབ་གནས་ཞུས་པས་དུས་ཚོད་ཚེས་གྲངས་འདི་ལ་མཆོད་པ་རྒྱ་ཆེན་པོ་བཤོམས། གསོལ་བ་ཐོབ། ངས་གཟིམས་ཆུང་འདིའི་སྟེང་ནས་རབ་གནས་བྱེད་པ་ཡིན་གསུང་སྟེ། ཀུན་གྱིས་མཐོང་བར་གཙུག་ལག་ཁང་དང། མཆོད་རྟེན་སྟེངས་སུ་ཕྱག་ནས་བབས་པས།
དེ་ནས་སྤྲུལ་སྐུར་གྲགས། མི་མ་ཡིན་མང་པོ་ལ་ཆོས་གསུངས་པ་དང་། སྐྱེད་རྫོགས་ཀྱི་རྟོགས་པ་མངའ་བ། མངོན་ཤེས་མང་དུ་གསུངས་པ་སོགས་དོན་དུ་གཉེེར་ན་རྣམ་ཐར་ཆེ་ཆུང་དང།
གཙུག་ལག་བཞེངས་ཚུལ་རྟེན་བཤད་དུ་གསོལ། དེ་ལྟར་སློབ་མ་མང་དུ་སྨིན་གྲོལ་ལ་བཀོད། འགྲོ་དོན་རྒྱ་ཆེར་མཛད་དེ་དགུང་ལོ་དྲུག་བཅུ་རྩ་བཞི་བཞེས་པ་ས་ཕོ་རྟའི་ལོའི་ཉ་དྲུག་ཟླ་བའི་ཚེས་བཅུ་བཅོ་བརྒྱད་ལ་བྱ་ཡུལ་དུ་ཐེགས།
དེ་ནས་གཞི་བྱེས་ཀྱི་གྲྭ་པ་མངས། སྐུ་གདུང་བཞུ་བ་དང་བཞུགས་པ་ལ་མ་འཚམ་པས། སྐུ་སྟོད་རྡོ་རུས་ཀྱི་དཔང་ཁེབས་ཀྱིས་དྲིལ་ནས། སྐུ་སྨད་ཞུགས་ཕུལ་བས་སྤུར་དུད་ཀྱིས་གར་ཁྱབ་ཏུ་རིང་སྲེལ་འབྱུང་བ་དང་།
དུང་གཡས་འཁྱིལ། སྒྲོལ་དཀར། རྣམ་རྒྱལ་མཆོད་རྟེན་རྣམས་བྱོན་ནོ། སྤྲུལ་སྐུ་ཆེན་པོ་ལ་སློབ་མ་ཉིས་སྟོང་རེ་འདུས་པའི་ནང་ནས། ཏིང་ངེ་འཛིན་སྐྱེས་པ་ལྔ་བརྒྱ།
དགེ་བཤེས་ཇག་ཙེ་འཆའ་བ་བརྒྱ་དང་བཅུ། དེའི་ནང་ནས་གྲགས་ཆེ་བ་ཕྱིའི་ཆེན་པོ་བརྒྱད། ནང་གི་ཆེན་པོ་བརྒྱད། ཐུགས་ཀྱི་སྲས་བཞི་རྗེ་སྒམ་པོ་པར་གྲགས་པ་དྭགས་པོ་ལྷ་རྗེ་ལ་སོགས་པ་བྱོན། ཕྱིའི་ཆེན་པོ་བརྒྱད་ནི།
མདོ་སྨད་ནས་ངང་ཚང་བ་ཆེན་པོ། བྲག་དམར་བ་ཆེན་པོ། དྭགས་པོར་ཤ་པ་གླིང་པ་ཆེན་པོ། ལྷོར་ལྷ་རྒྱ་རི་བ་དང། དགེ་གཡེ་བ་ཆེན་པོ། སྟོད་ལུངས་སུ་གནམ་པར་བ་དང། ཉ་ག་མོ་པ་ཆེན་པོ་དཀོན་མཆོག་འོད་ཟེར།
གཙང་དུ་མུ་སྨན་པ་ཆེན་པོ་དང་བརྒྱད་དོ། ནང་གི་ཆེན་པོ་བརྒྱད་ལ། ཁྲོམ་གཞེར་ཆེན་པོ་འབྲུག་ལོ་པ། མཚན་རིན་ཆེན་འོད། སྐམ་སྐམ། བར་བར་སོགས་དགོན་པ་མང་དུ་

བཏབ། དོན་གཅིག་བཞུགས། སྨྱུག་རུམ་པ་ཆེན་པོ་ནི། སྔ་ཕྱི་གཉིས་བྱུང་བའི་ཕྱི་མ་ཡིན་ནོ། མལ་གྲོར་བྲུལ་བ་ཆེན་པོ་ནི། རུས་གློག་སྐྱ། དགུང་སྙིང་ཡོས། མཚན་དབང་ཕྱུག་རྒྱལ་མཚན་ དབང་ཕྱུག་རིན་ཆེན་ཡང་ཟེར།བྱ་ཡུལ་བ་ཆེན་པོ་དང་ཐོག་མར་འབྲོམ་དུ་མཇལ།
རྒྱལ་སྟེང་གི་དགོན་པ་བཏབ། དོན་དྲུག་བཞུགས། སྐུ་ཇོལ་བ་ཆེན་པོ། བ་ངར་བ་ཆེན་པོས་བ་ངར་གྱི་མཆོད་ཁང་བཞེངས། འཕན་ཡུལ་དུ་རྟ་པ་ཞང་སྒོམ་ཆེན་པོས་རྟ་ཕུའི་དགོན་པ་བཏབ།
འབྲོམ་དུ་བཀྲ་ཤིས་སྒང་པ་ཆེན་པོས་སྨོན་གྲོང་གི་དགོན་པ་བཏབ། རྒྱ་མིག་མངས་པ་ཆེན་པོ་དང་བརྒྱད་དོ། ཐུགས་ཀྱི་སྲས་བཞིའམ་ལྔ་ནི། རྒྱ་ཆེན་པོས་རྒྱ་ས་སྒང་གི་མཆོད་ཁང་གསར་རྙིང་གཉིས་བཞེངས།
འཕན་ཡུལ་ཕྱར་རྗེ་ནས་གནུབས་མཆོད་གནས། དགོན་མཁའ་རུ་བ་ལ་གསུམ་བྱོན་པའི་བར་པ་དང། གཙང་པ་རིན་པོ་ཆེ་དང་བཞི། སྲས་ལྔར་བྱེད་ན་དགྱེར་སྒོམ་ཆེན་པོ་ཡིན་ལ། དཔེ་ཁ་གཅིག་ཏུ་ནང་གི་ཆེན་པོར་དྲངས་པ་ཡང་སྣང་བས།
མི་འདྲ་བ་ཅུང་ཟད་འདུག་ཀྱང་རྣམ་ཐར་གཙོ་བོར་བྱས་སོ། དགས་དྭགས་པོ་ལྷ་རྗེ་ནི། སྙིང་རྗེ་པད་དཀར་དུ། དགེ་སློང་འཚོ་བྱེད་ཅེས་བྱ་བ་ཐེག་ཆེན་པ་འབྱུང་ཞེས་ལུང་བསྟན་ཏེ།
འཁྲུངས་ཡུལ་གཉའ་བོད་སྙི། རུས་སྙི་བ། དབུ་གཙོ་རྒྱལ་འབར་གྱི་སྲས་སུ་ས་མོ་ལུག་ལ་འཁྲུངས། དགུང་ལོ་ཉེར་དྲུག་ལ་དཌ་དྭགས་པོར་མར་ཡུལ་བློ་ལྡན་དང། ཤ་པ་གླིང་པ་ལ་མཁན་སློབ་ཞུས་ནས་ཆིག་རྫོགས་མཛད།
མཚན་བསོད་ནམས་རིན་ཆེན་དུ་བཏགས། དེ་ནས་བྱ་ཡུལ་བ། རྒྱ་ཡོན་བདགཤ་པ་གླིང་པ་ཡང་ཟེར།། དགེ་བཤེས་སྒྲེ་པ། སྨྱུག་རུམ་པ་ རྒྱ་ལྕགས་རི་གོང་ཁ་བ་དང་ལྔ་ལ་བཀའ་གདམས་ཀྱི་ཆོས་རྣམས་ཆ་ཚང་བར་གསན།
དེ་ནས་སྒྲུབ་པ་བྱ་དགོངས་ནས། ཁོང་རང་གི་ཡབ་མེས་ཀྱིས་བརྩིགས་པའི་གསེར་ཁ་བྱ་བའི་གཙུག་ལག་ཁང་ཡོད་པར་བྲང་ཁང་བརྩིགས།

ཕ་ཞིང་ལ་ཡོན་བདག་བྱས་ཏེ་སྒྲུབ་པ་བྱེད་པའི་དུས་ཉིན་གཅིག་ལྕགས་རིའི་ལྷོ་ཕྱོགས་སུ་སྐྱོ་སངས་ལ་བྱོན་པ་ན། སྤྲང་པོ་གསུམ་ལས་རྗེ་བཙུན་མི་ལའི་སྙན་པ་གསན་པས་དད་པའི་རྐྱེན་བྱས་ཏེ་ཕ་ཞིང་གསེར་ཞོ་བཞི་དང།
ཇ་ཞོ་གང་ལ་བཙོངས་ནས། རྒྱ་ལྕགས་རི་བ་དང། བྱ་ཡུལ་བ། སྨྱུག་རུམ་པ་རྣམས་ལ་ཕྱི་ཕྱག་མཛད་པས། བྱ་ཡུལ་བའི་ཞལ་ནས། ཁྱེད་རྣལ་འབྱོར་པ་ཁྱི་ཐུལ་ཅན་གྱི་སྤྱན་སྔར་མ་འགྲོ། ཅིས་ཀྱང་འགྲོ་ན་ངེད་ཀྱི་རྟགས་རྣམ་ཐར་མ་དོར་བར་ཤོག་ཅིག།
ལར་སེར་ཁ་ལ་ཕན་ན་ཁྱི་ཚིལ་ཡང་སྨན་ཡིན། ཟངས་ངེད་ཀྱིས་བརྡུངས་ནས་ཟ་པ་སྐད་མིས་འདོན་པ་གཅིག་འོང་བར་འདུག་སྟེ་ཐབས་མེད་གསུང། སྨྱུག་རུམ་པའི་ཞལ་ནས།
ཁྱོད་ཀྱིས་ང་རྒས་ཀར་མ་བོར་བར་ཤོག་ཅིག་གསུང། དེ་ནས་མི་ལ་དང་མཇལ། གདམས་ངག་གིས་ཐུགས་ཚིམ་པར་མཛད། ཕྲིན་ལས་མཐའ་ཡས་ཤིང། དགས་དྭགས་ལྷ་སྒམ་པོ་བཏབ་ཏེ་རང་ལོ་བདུན་བཅུ་རྩ་ལྔ་པ་ཆུ་མོ་བྱ་ལ་སྐུ་གཤེགས།
རྒྱས་པར་ནི་བཀའ་བརྒྱུད་ཀྱི་རྣམ་ཐར་རྣམས་སུ་གསལ་ལོ། འདི་དག་བཀའ་གདམས་ཀྱི་བརྒྱུད་པ་དངོས་སུ་མི་འཛིན་ཀྱང། བཀའ་ཕྱག་ཆུ་བོ་གཉིས་འདྲེས་སུ་གྲགས་པས། སློབ་མའི་མཆོག་ཏུ་བགྲངས་ཡ་ཡིན་ནོ།
དེ་ནས་ལོ་བྱ་ཡུལ་གྱི་གདན་ས་རིན་པར་བྱོན་པའི་ཚུལ་ནི། སྤྱན་སྔ་རྣལ་འབྱོར་གྱི་དབང་ཕྱུག་སྨྱུག་རུམ་དུ་ཐེགས་ནས། ལོར་གནས་བརྟན་གྱི་བུ་གཞོན་ནུ་སྨོན་ལམ་གྱིས་གདན་ས་ལོ་དགུ།
དེ་ནས་རྟོགས་ལྡན་སྡིངས་པོ་བ་གནུབས་ཆོས་འབར་སྦྲུལ་པོས་གདན་ས་ལོ་གསུམ། དེ་ནས་གནས་བརྟན་སྨོན་ལམ་བློ་གྲོས་ཀྱིས་ཟླ་བ་བཅུ་བཅོ་བརྒྱད་བྱས། ཡང་སྡིངས་པོ་བས་ལོ་དྲུག་དྲིལ་བས་ལོ་དགུ་མཛད་དེ།
བདུན་བཅུ་རྩ་བརྒྱད་ལ་ལོར་ཐེགས། དེ་ནས་

གཙང་པ་རིན་པོ་ཆེ་བྱོན་ནས་གདན་ས་མཛད་དེ། བྱ་ཡུལ་དུ་སྤྲུལ་སྐུ་ཆེན་པོ་ཐེགས་ནས། དགེ་བཤེས་རྒྱ་སྤྲེའུ་ལོ་པ་གདན་ས་ལོ་ལྔ་མཛད། དྲུག་བཅུ་རྩ་བཞི་པ་རྟའི་ཟླ་བའི་ཉེར་བརྒྱད་ལ་བྱ་ཡུལ་དུ་ཐེགས།
དེ་ནས་གནུབས་མཆོད་གནས་གཞོན་ནུ་རྒྱལ་མཚན་ཁྱི་ལོ་པ། གདན་ས་ལོ་ཉི་ཤུ་རྩ་བཞི་མཛད། ཀླུང་ཤོད་ཁྲ་བ་ཁའི་དགོན་བ་བཏབ། བརྒྱད་བཅུ་རྩ་ དྲུག་པ་མངོན་བར་བྱང་ཆུབ་པའི་ཟླ་བའི་ཉེར་བརྒྱད་ལ་བྱ་ཡུལ་དུ་ཐེགས།
དེ་ནས་ལོ་བརྒྱད་གདན་ས་བ་མེད་པའི་རྗེས་ལ། ལོར་གཙང་པ་རིན་པོ་ཆེའི་རྗེས་ལ། རིན་པོ་ཆེ་གླང་ལུང་པ་བཞུགས་པ། མལ་གྲོ་མདར་སྟོན་མོའི་གྲལ་དབུ་ནས་བྱ་ཡུལ་དུ་གདན་དྲངས། དེ་ནས་ལོ་བྱ་ཡུལ་གྱི་གདན་ས་སྦྲེལ་བའི་སྲོལ་བྱུང་ངོ་།
གཙང་པ་རིན་པོ་ཆེ་ནི། འཁྲུངས་ཡུལ་གཙང་གི་གནུབས་ཡུལ་རོང། གདུང་རུས་གནུབས། ཡབ་གནུབས་ཨ་ལ་ལ། ཡུམ་རལ་རྒྱགས་བཟའ་ལྕམ་གྱི་སྲས་སུ་མེ་ཕོ་འབྲུག་ལ་འཁྲུངས།
མཚན་ནམ་མཁའ་རྡོ་རྗེར་བཏགས། དཔེ་ཁ་གཅིག་ཏུ་རྡོ་རྗེ་རྒྱལ་མཚན་ཡང་ཟེར། རྟེན་ཚངས་སྤྱོད་ཀྱི་དགེ་བསྙེན་མཛད། གཞོན་ནུའི་དུས་ནས་ཆོས་ཐམས་ཅད་རྨི་ལམ་སྒྱུ་མིའི་ཉམས་དང་། མཁའ་འགྲོ་མ་མང་པོའི་ཞལ་གཟིགས།
དེ་ནས་གཉན་ལོ་ཙཱ་བ་རྒྱ་གར་ནས་བྱོན་པ་དང་མཇལ་ཏེ། མདོ་སྔགས་ཀྱི་ཐོས་པ་རྒྱ་ཆེན་དང། ཁྱད་པར་སྔགས་ལ་མཁས་པར་སྦྱངས། བོད་ཀྱི་མཁས་པ་མང་པོ་ལ་ངས་ཐུག ད་རྒྱ་གར་དུ་འགྲོ་དགོངས་ཏེ།
དིང་རིར་དམ་པ་མཇལ་དུ་བྱོན་པས། ཆོས་མི་གསུང་བར་བརྡ་ཆོས་བཞི་མཛད་པའི་གཅིག། རྡོ་དཀར་པོ་ཤར་ཕྱོགས་སུ་འཕངས་སོང་བ་དམ་པ་ཀུན་དགའ་ལ་དྲིས་པས། ཁྱོད་ཀྱི་ཡོངས་འཛིན་ཤར་ན་ཡོད་ཟེར་བའི་བརྡ་ཡིན་ཟེར་བས།
ལྷ་སར་ཇོ་བོ་མཇལ་བ་དང། ཡེར་པར་སྒྲུབ་

པ་ལ་བྱོན་པས། བྱ་ཡུལ་བ་ཆེན་པོ་འབྲོམ་སྨོན་གྲོང་དུ་ཆོས་བར་ལ་བྱོན་པའི་ཆོས་ཉན་མང་པོ་དང་ཕྲད་དེ་སྤྲུལ་སྐུ་བྱ་ཡུལ་བ་ལ་ཆོས་ཉན་དུ་འགྲོ་ཟེར། དེ་ལ་ཡོན་ཏན་ཅི་ཡོད་བྱས་པས། གཞན་མི་ཤེས་བླ་མས་བྱིན་གྱིས་བརླབས་པ་གཅིག་ཡིན་པར་འདུག་ཟེར།
ཁོང་གིས་ཀྱང་ཚོད་བལྟ་བའི་ཕྱིར་ཆོས་གྲྭའི་མཐར་བཞུགས་པས། སེམས་ལ་ཕན་པ་མང་དུ་བྱུང་སྟེ། མཇལ་ནས་མི་ཕྱེད་པའི་དད་པ་འཁྲུངས། ཕྱགས་ཕྱིར་བྱ་ཡུལ་དུ་བྱོན་ནས།
ལོ་བཅུ་བཞི་བསྟེན། བཀའ་གདམས་ཀྱི་ཆོས་ཐམས་ཅད་རྫོགས་པར་གསན་ཡི་དམ་མང་པོའི་ཞལ་གཟིགས། ཆོས་ཉིད་ཀྱི་བདེན་པ་མངོན་སུམ་དུ་གཟིགས་ཏེ། ཕྱིས་ལོར་བྱོན་པ་ལ། མཁའ་འགྲོ་མ་དུང་ཕྲེང་ཅན་མང་པོས་བསུ་བ་མཛད་དེ།
རྡོ་རྗེ་གདན་གྱི་ཆོས་སྐྱོང་དང་གཅིག་པར་སྣང་གསུང། དགུང་ལོ་རེ་གཅིག་ལ་དགའ་ལྡན་དུ་འབྱོན་པའི་རྣལ་ལམ་བྱུང་བས། སྒྲོལ་མ་དཀར་མོའི་སྒྲུབ་པ་མཛད།་ལོའི་གདན་སར་ལོ་བཅུ་བཅོ་ལྔ་བཞུགས་ཏེ།
བརྒྱད་བཅུ་རྩ་ལྔ་པ་ལྕགས་འབྲུག་ཟླ་བ་བཞི་པའི་ཚེས་བརྒྱད་ལ་ལོར་ཐེགས། འདི་ལ་སློབ་མ་དགེ་བཤེས་འགར་ལ་སོགས་པ་བུ་བཞི་དང། ཚེ་བློས་ཐེངས་པ་སྡིངས་པོ་བ་སོགས་བཅུ་བཞི་བྱོན་ཏེ་མ་སྤྲོས་སོ།
དེའི་སློབ་མ་རིན་པོ་ཆེ་གླང་ལུང་པ་ནི། འཁྲུངས་ཡུལ་སྟོད་ལུངས་ང་ཚུར་ཡབ་རྡོ་རྗེ་གྲགས་དང། ཡུམ་ཧོར་བཟའ་མགོན་མོའི་སྲས་སུ་ཆུ་ཡོས་ལ་འཁྲུངས། ལོ་བཅུ་དགུ་ལ་པ་ཚབ་ལོ་ཙཱ་བ་ལ་རབ་ཏུ་བྱུང་སྟེ།
མཚན་བརྩོན་འགྲུས་གཞོན་ནུར་བཏགས། ཟུར་ཆོས་པ་གཅིག་ལ་འདུལ་བ་མཁས་པར་བསླབས། ཉ་ག་མོ་པ་ལ་ལོ་བདུན་ལམ་རིམ་ཚར་གཅིག་ཏུ་བསྦྱངས་པས། ཇི་ལྟར་འདོད་པ་བཞིན་དུ་བློ་བཀོལ་དུ་བཏུབ་པ་བྱུང་གསུང།
ཉེར་བདུན་པ་ལ་

སྣོན་གྱི་གྱད་པར་བྱ་འདུལ་འཛིན། ཕྱ་པ་ཆོས་སེང། བཙུན་པ་ཆོས་མཆོག་གསུམ་ལ་བསྙེན་པར་རྫོགས། དེ་ནས་ལོར་གཙང་པ་རིན་པོ་ཆེ་ལོ་ལྔ་བསྟེན་ཏེ་ཆོས་མང་དུ་གསན། དད་གུས་ཚད་མེད་པ་འཁྲུངས་པས། རྟོགས་པ་འཁྲུངས་ཚུལ་སོགས་མང་དུ་འབྱུང་ལ།
སྔོན་དུ་ལོའི་གདན་ས་ལོ་བཅུ་གཉིས་དང། དེ་ནས་ལོ་བྱ་ཡུལ་སྦྲེལ་ནས་ལོ་དྲུག་སྟེ་བཅུ་བཅོ་བརྒྱད་མཛད། བདུན་བཅུ་རྩ་ལྔ་ལ་ཉ་དྲུག་ཟླ་བའི་ཚེས་བརྒྱད་ལ་བྱ་ཡུལ་དུ་ཐེགས།
གླང་ལུང་པའི་དུས་སུ་ཆོས་རྗེ་འཇིག་རྟེན་མགོན་པོ་བྱ་ཡུལ་དུ་བྱོན་ཏེ། ཁྲོམ་གཞོར་དང་གཉིས་ལ་བཀའ་གདམས་ཀྱི་ཆོས་གསན་པའི་དུས་སུ། དེ་གཉིས་ཀྱི་སློབ་མ་སྐྱོ་རིན་པོ་ཆེ་ལ་ངེད་དབེན་གནས་བྱེད་པའི་ས་ཅིག་དགོས་གསུངས་པས།
གཞོའི་ཕུ་ན་འབྲི་ཕྱུགས་འཇོག་་པའི་སེ་ནགས་ཡོད་པ་ཕུལ། དགོན་པ་བཏབ་སྟེ་ཕྲིན་ལས་རྒྱས་པའི་ཚུལ་གཞན་དུ་གསལ་ལོ། གླང་ལུང་པའི་རྗེས་སུ་སེ་རྣལ་འབྱོར་པ་བསོད་ནམས་རྒྱལ་མཚན།
དེ་ནི་འཁྲུངས་ཡུལ་གཞུང། ཡབ་སེ་ཤེས་རྡོར་དང། ཡུམ་རྗེ་མོ་འོད་ཟེར་གྱི་སྲས་སུ་འཁྲུངས། གླང་ལུང་པའི་ཕྱགས་ཕྱིར་ཡུན་རིང་དུ་བཞུགས། བླ་མཆོད་པ་ལོ་འགའ་དང། ལོ་བྱ་ཡུལ་གྱི་གདན་ས་ལོ་དགུ་མཛད་ནས།
ཁྲོག་གི་དབྱི་ཕུ་དགོན་པ་བཏབ་པོ། སངས་རྒྱས་སྒོམ་པ་ནི། འཁྲུངས་ཡུལ་གཞུང། ཡབ་འབེ་སྤྱན་རས་གཟིགས་དང། ཡུམ་བྱི་ཟ་རྒྱས་ཆུང་གི་སྲས་སུ་ལྕགས་འབྲུག་ལ་འཁྲུངས།
ལོ་བཅུ་བཞི་ལ་འདུལ་བ་འཛིན་པ་སྦལ་ཏིའི་སར་རབ་བྱུང་མཛད། མཚན་རྡོ་རྗེ་གཞོན་ནུར་བཏགས། དེ་ནས་ལོ་བརྒྱད་པ་ལ་གླང་ལུང་པ་སྟོད་ལུངས་སུ་བྱོན་པ་དང་མཇལ། ལོ་བཅུ་བཞི་བསྟེན་རྟོགས་པ་ཁྱད་པར་ཅན་འཁྲུངས།
དེ་ནས་ལ་མོ་ལྷ་ཁང་

དུ་ལོ་དྲུག་སྐུ་མཚམས་མཛད། སོ་བརྒྱད་པ་ལ་ར་མོ་ཆེར་མཁན་པོ་སྦལ་ཏི་ལ་བསྙེན་རྫོགས་ཞུས། འདུལ་བ་མཁས་པར་བསླབ། ལོར་བྱོན་ནས། ཞེ་བཞི་ལ་ལོ་བྱ་ཡུལ་གྱི་གདན་སར་བྱོན། གླང་ལོ་བར་བདུན་བཅུ་བཞུགས།
ཟླ་བ་བཞི་པའི་ཚེས་བཞི་ལ་ལོར་ཐེགས། དེ་ནས་གཙང་པ་ཇོ་སྲས་ཀྱིས་ལོ་དགུ་གདན་ས་མཛད། ལོའི་དབུ་རྩེ་གསར་མ་བཞེངས། ཟེམ་རིན་པོ་ཆེ་ནི། ཡུལ་ཧམ་མདོའི་དེའུ་གོང་བྱ་བར་ཕག་ལོ་ལ། ཡབ་པ་ཡགས་རྩེ་མོའི་སྲས་སུ་འཁྲུངས།
ལོ་བཅུ་བདུན་པ་ལ་ལོར་སངས་རྒྱས་སྒོམ་པའི་སྤྱན་སྔར་བྱོན་པས། སྔོན་ལ་དྲོ་པར་སོང་གསུང་ནས་རྣལ་འབྱོར་བྱང་སེང་ལ་རབ་བྱུང་ཞུས། མཚན་གྲགས་པ་སེང་གེར་བཏགས། འདུལ་བ་དང།
ཇོ་བོ་ནས་བརྒྱུད་པའི་ཆོས་མང་དུ་གསན། ལོ་ལྔ་བཞུགས། ཡར་ལམ་རིན་ཆེན་སྒང་དུ་སངས་རྒྱས་དབོན་ལ་ཆོས་ཞུས། དེ་ནས་ཧམ་མདོར་ལོ་བཞི་སྒྲུབ་པ་མཛད་པས། སངས་རྒྱས་པདྨ་གར་དབང་དང་ཞལ་མཇལ། དེ་ནས་ལོ་བྱ་ཡུལ་དུ་སངས་རྒྱས་སྒོམ་པ་ལ་ཚོགས་ཆོས།
ཀློག་ཆོས་ཐམས་ཅད་རྫོགས་པར་མཛད། ཐུགས་དམ་བུམ་པ་དབུ་ཐོག་ཏུ་གཞག་པས་ཏིང་ངེ་འཛིན་ཁྱད་པར་ཅན་འཁྲུངས། ར་སྒྲེང་དུ་བྱོན་དུས་ཇོ་བོ་འཇམ་དཔལ་རྡོ་རྗེས་ཆོས་གསུངས།
ལོ་བྱ་ཡུལ་གྱི་གདན་ས་ལོ་བཅུ་བཅོ་བརྒྱད་མཛད། དྲུག་བཅུ་རྩ་དྲུག་པ་འབྲུག་ལོ་ཟླ་བ་གཉིས་པའི་ཚེས་ཉི་ཤུ་ལ་གླང་ལུང་དུ་ཐེགས། འདི་ལ་སློབ་མའི་མཆོག་བཟང་པོ་དྲུག་ཏུ་གྲགས་པའི་རེ་མེར་བ་ཆེན་པོས་ལྷོ་རི་མེར་གྱི་དགོན་པ་བཏབ།
འོད་གསལ་སྒང་པ་ནི། འཁྲུངས་ཡུལ་འོན་བྲ་མ་ཐང། དོན་སྟེངས་པ་ལ་རབ་བྱུང་ཞུས། དྲོ་སར་རྣལ་འབྱོར་བྱ་སེང་ལ་འདུལ་བ་སོགས་བསླབས། ཕར་འབྱོན་པར་ཆས་པ་ལ།
སྙ་རེ་སྨན་རྩར་ཟེམ་ཕེབས་པ་དང་མཇལ་བས། མི་ཕྱེད་

པའི་དད་པ་སྐྱེས། ལོ་དགུ་བསྟེན། འདིས་ཞོགས་ཀྱི་འོད་གསལ་དགོན་པ་བཏབ་སོ་བོ་། གཞན་ཡང་དུམ་བུ་རི་པ་ཆེན་པོའི་དབོན་པོ་ཟླ་བ་གྲགས་པ། སྨད་ཀྱི་བྱང་ཆུབ་སེམས་དཔའ་ཟླ་བ་རྒྱལ་མཚན། འདིས་དུམ་རིའི་དགོན་པ་བཏབ་
དགས་དྭགས་པོ་སྤྱི་ཐེར་བ། འབྲི་སྒངས་སངས་རྒྱས་ལྷ་སྟོན་པ། ཆོས་རྒྱལ་ཁམ་པ་ལུང་པ་རྣམས་བྱོན། ཁམ་པ་ལུང་པ་ནི། འཁྲུངས་ཡུལ་ཉན་ཀ་ཀ་པ། གདུང་རུས་དབས། ཡབ་རྣལ་འབྱོར་མགོན་པོའི་སྲས་སུ་འབྲུག་ལོ་ལ་འཁྲུངས།
བྱིས་པ་ནས་ཟེམ་རིན་པོ་ཆེ་ལོར་ཡར་འབྱོན་མར་འབྱོན་མཛད་པ་དང་མཇལ་རེས་ཀྱིས་སེམས་ཕྲོགས་པ་བཞིན་བྱུང། ལོ་བཅུ་གཉིས་ལ་ཟེམ་བྱ་ཡུལ་དུ་བཞུགས་པ་ལ་རབ་བྱུང་ཞུས།
མཚན་རིན་ཆེན་སེང་གེར་བཏགས། དེ་ནས་ཕྱགས་ཕྱིར་ལོ་བདུན་བཞུགས། ཚོགས་ཆོས་རྣམས་རྫོགས་པར་གསན། ཟེམ་གྱི་ཞལ་ནས་ཁྱེད་ངའི་ཡོན་ཏན་འདི་རྣམས་རྩད་ཆོད། བསྙེན་རྫོགས་གྱིས་གསུང་བས། ཟེམ་ལམ་དགོན་དུ་ཕེབས་པ་ལ་སྐྱོར་མོ་ལུང་གི་མཁན་པོ་ཞིག་པོ་བྱ་བ་མཇལ་དུ་བྱོན་དུས་བསྙེན་རྫོགས་མཛད།
འདུལ་བ་ཡང་གསན།་དེ་ནས་ཟེམ་ལ་ཀློག་ཆོས་རྣམས་ཞུས་མ་འོངས་པ་ན་འདི་ལྟར་གྱིས་ཀྱི་བསླབ་བྱ་མང་པོ་རྣམས་མཛད་དེ།
ཟེམ་གཤེགས་ནས། རི་མེར་བ་གདན་སར་སྤྱན་དྲངས་ཀྱང། ཁྱོད་རང་གི་ཕ་གི་ན་འོས་པ་ཅིག་ཆོས་སྐྱོང་གིས་བདག་ཏུ་བཟུང་འདུག་གསུང་ནས། ལུང་བསྟན་མཛད་དེ་ས་བྱོན། ཁོང་ཡུང་བའི་ཁམས་ལུང་དུ་བྲོས་ཏེ་དེ་ནས་སྤྱན་དྲངས་པས།
མཚན་ཀྱང་དེ་ལྟར་གྲགས། ཉི་ཤུ་རྩ་ལྔ་པ་ལ་གདན་སར་བསྐོས། ལོ་ཉི་ཤུ་རྩ་བདུན་མཛད། ལོའི་མཆོད་ཁང་གི་ཁྱམས་སྨད་གླིང་རྒྱ་བཀྱེད་པ། གསེར་ཐོག་སོགས་བཀའ་དྲིན་ཆེ་ཞིང།
ལྔ་བཅུ་རྩ་གཅིག་པ་རྟ་ལོ་ཟླ་བ་གཉིས་པའི་ཉེར་ལྔ་ལ་ཀ་ཕུག་ཏུ་ཐེགས། ཡར་ལུངས་ཇོ་བོའི་ཆོས་འབྱུང་དུ་འདིའི་དུས་སུ་བཀའ་

གདམས་ཀྱི་བཤེས་གཉེན་གྲགས་ཆེ་བ་ཐུས་ཆེན་བརྒྱད་དུ་གྲགས་པ་བྱུང་ཟེར་རོ། སངས་རྒྱས་ཇོ་བོ་ནི། འཁྲུངས་ཡུལ་རྒྱ་ས་སྒང། ཡབ་ལྷའི་བརྒྱུད་པ་ཇོ་བོ་བསོད་ནམས་མགོན་གྱི་སྲས་སུ་སྦྲུལ་ལོ་འཁྲུངས།
གཞོན་ནུ་ནས་སངས་རྒྱས་སྒོམ་པ་ཤར་ཕྱོགས་དང་བའི་འོད་ཀྱི་འཇིག་རྟེན་ན་བཞུགས་ཟེར་བའི་དབྱངས་འཐེན་པ་གསན་པས། མཚན་ཐོས་པ་ཙམ་གྱིས་དད་གུས་སྐྱེས། ལོ་བཅུ་གཉིས་ལ་ཟེམ་གླང་ ལུང་དུ་བཞུགས་པ་ལ་རབ་བྱུང་ཞུས།
མཚན་དབང་ཕྱུག་གཞོན་ནུར་བཏགས། ཉི་ཤུ་རྩ་གཉིས་པ་ལ་ཟེམ་ལ་མཁན་པོ་ཞུས་ཏེ་བསྙེན་པར་རྫོགས། བཀའ་གདམས་ཀྱི་ཆོས་ལ་སོགས་པ་མང་དུ་གསན་སྦྱོང་མཛད། ལྔ་བཅུ་རྩ་གཉིས་ལ་ལམ་དགོན་གྱི་གདན་སར་བྱོན།
ལོ་དགུ་མཛད། དྲུག་བཅུ་ལ་ལོ་བྱ་ཡུལ་གྱི་གདན་སར་བྱོན་པའི་དུས་མངོན་ཤེས་མང་དུ་གསུངས། བྱ་ཡུལ་གྱི་གཙུག་ལག་ཁང་དང། གླིང་གི་ཞིག་གསོས་སོགས་མཛད་དེ། བཀའ་དྲིན་ལྷག་པར་ཆེ་ཞིང།
བླ་མ་ཡི་དམ་ཆོས་སྐྱོང་མང་པོ་ཞལ་གཟིགས། གདན་ས་ལོ་བཅུ་བཅོ་བརྒྱད་མཛད། བདུན་བཅུ་དོན་གསུམ་པ་བྱ་ལོ་དབྱུག་གུ་ཟླ་བའི་ཚེས་བཅུ་བར་དུ་བཞུགས། སངས་རྒྱས་སྟོན་པ་ནི། འཁྲུངས་ཡུལ་ལྷོ་བྲག་གླ་ཤུལ་སྒོ།
ཡབ་སུམ་པ་བཀྲ་ཤིས་ཀྱི་སྲས་སུ་བྱི་བ་ལོ་ལ་འཁྲུངས། ལོ་བཅུ་བཞི་ལ་ཁམས་པ་ལུང་པའི་དྲུང་དུ་རབ་བྱུང་ཞུས། མཚན་ཚུལ་ཁྲིམས་སེང་གེར་བཏགས། ཉི་ཤུ་ལ་མཁན་པོ་དགེ་ཡེ་བ་ལ་བསྙེན་པར་རྫོགས།
འདུལ་བ་མཁས་པར་མཁྱེན། དེ་ནས་ལོ་བྱ་ཡུལ་གྱི་ཆོས་སྐྱོང་རྣམས་ཀྱིས་བསུ་བ་བྱས་པའི་སྣང་བ་དང་དུས་མཚུངས་པར་སངས་རྒྱས་ཇོ་བོས་ཤོག་གསུང་སྟེ། བྱ་ཡུལ་སྟེང་ཁང་དུ་བསྐོས། ཇོ་བོ་ཆེན་པོ་ཞལ་གཟིགས།
དེ་ནས་གདན་སར་བྱོན་ཏེ་ལོ་བཅུ་དྲུག་མཛད། ལོ་བྱ་ཡུལ་དུ་ཆོས་ཁྲིམས་ཤིན་དུ་དམ་པ་དང་

བཀའ་གདམས་ཀྱི་སྲོལ་བཟང་པོ་གཙུགས། གླང་ལོ་བར་དྲུག་བཅུ་རྩ་གཉིས་བཞུགས། སངས་རྒྱས་སྒོམ་པ་གསར་མ་ནི། འཁྲུངས་ཡུལ་ལོ་རོ་གླ་ཤུལ། ཡབ་སུམ་པ་བརྒྱད་སྟོང་དཔལ་གྱི་སྲས་སུ་འབྲུག་ལོ་ལ་འཁྲུངས། གཞོན་ནུའི་དུས་མཚོ་སྣ་པ་ལ་དགེ་ཚུལ་ཞུས།
མཚན་ཚུལ་ཁྲིམས་ཤེས་རབ་ཏུ་བཏགས། དེ་ནས་བྱ་ཡུལ་དུ་བྱོན་ནས་སངས་རྒྱས་ཇོ་བོ་དང། སྟོན་པ་ལ་བསྙེན་རྫོགས་ཞུས། བཀའ་གདམས་ཀྱི་ཆོས་རྫོགས་པར་གསན། ཁྱད་པར་དུ་སངས་རྒྱས་སྟོན་པ་ལ་སྔགས་ཀྱི་རྫོགས་རིམ་གསན་པས།
འོད་གསལ་གྱི་རྟོགས་པ་འཁྲུངས། དེ་ནས་ལམ་དགོན་གྱི་གདན་ས་ལོ་གསུམ་མཛད་དུས། ཐུགས་སྐྱོ་བ་ཅུང་ཟད་སྐྱེས་ཏེ་ཤམ་པོ་གངས་ལ་བཞུགས་པ།
ལོ་བྱ་ཡུལ་གྱི་གདན་སར་སྤྱན་དྲངས། ལོ་བཅུ་གསུམ་གདན་ས་མཛད། ང་ལྔ་པ་སྟག་ལོ་བྲེ་ཕུལ་ཟླ་བའི་ཚེས་བཞི་ལ་བྱ་ཡུལ་དུ་ཐེགས། སངས་རྒྱས་དབོན་པོ་གཞོན་ནུ་སྨོན་ལམ། དགས་དྭགས་པོར་སྤྲེའུ་ལོ་ལ་འཁྲུངས།
དགས་དྭགས་པོ་སྤྱི་ཐེར་གྱི་དབོན་པོར་གྲགས། རྒྱལ་སྟེང་གི་གདན་ས་ལོ་མང་རབ་དང། དེ་ནས་གདན་ས་གོང་ལོ་གསུམ་མཛད། བདུན་བཅུ་རྩ་གཉིས་པ་ལུག་ལོ་ཟླ་བ་གཉིས་པའི་ཚེས་བརྒྱད་ལ་ལོར་ཐེགས།
རིན་པོ་ཆེ་བཅུ་བཞི་པ། ཀླུངས་ཤོད་ཤོ་ནག་ཐང་བྱ་བར་ཡབ་སེང་གེའི་སྲས་སུ་ཡོས་ལ་འཁྲུངས། གདུང་རུས་རྩི། ལོ་བཅུ་བཅོ་ལྔ་ལ་ལུག་རྒྱུར་སངས་རྒྱས་ཇོ་བོ་ལ་རབ་ཏུ་བྱུང། མཚན་ཚུལ་ཁྲིམས་མགོན་པོར་བཏགས།
ལོ་བཞི་བསྟེན། ཚོགས་ཆོས་རྫོགས་པར་གསན། བཅུ་དགུ་ལ་བྲག་གསབ་ཏུ་བསྙེན་རྫོགས་མཛད། དེ་ནས་སྐྱོར་མོ་ལུང་དང། ཐང་སག་ཏུ་འདུལ་བ་དང་དབུ་མ་མཁས་པར་སྦྱངས། སངས་རྒྱས་སྟོན་པ་ལོ་བཅུ་གཉིས་བསྟེན།
ལྐོག་ཆོས་རྫོགས་པར་གསན། ཡི་དམ་ཞལ་གཟིགས་པ་

མངོན་ཤེས་མངའ་བ་སོགས་རྣམ་ཐར་དུ་གསལ། འཁོར་རྣམས་ལ་ངེད་ཡན་ཆད་དུ་བཀའ་བརྒྱུད་འདི་ལ་དམ་ཚིག་དང་ལྟ་སྤྱོད་ལ་ལྷད་དང་ཟེལ་མེད། བྱིན་བརླབས་ཀྱི་བརྒྱུད་པ་མ་ཉམས། ཉམས་རྟོགས་རྒྱུན་ཆད་མེད་པ་ཡིན་པས།
ཁྱེད་ཞབས་ཏོག་བྱེད་པ་དོན་དང་ལྡན་པ་ཡིན་གསུང། བྱ་ཡུལ་གྱི་མཁན་པོ་ལོ་གསུམ། ལམ་དགོན་གྱི་གདན་ས་ལོ་བརྒྱད། གདན་ས་ཆེ་བ་ལོ་ཉི་ཤུ་རྩ་གཉིས་མཛད་དེ། བདུན་བཅུ་རྩ་གཅིག་པ་གླང་ལོ་ཟླ་བ་དགུ་པའི་ཚེས་བཅུ་བཞི་ལ་ལོར་ཐེགས།
འདི་སྟོད་ལུངས་པ་རིན་ཆེན་སྙིང་པོའི་སྤྲུལ་པར་གྲགས་སོ། རིན་པོ་ཆེ་གནམ་གང་པ། འཁྲུངས་ཡུལ་འོལ་ཁ་བ། གདུང་རུས་བྱེན། ཡབ་ཆོས་སྐྱོང་བསམ་མེའི་སྲས་སུ་ཁྱི་ལོ་ལ་འཁྲུངས།
ལོ་བཅུ་གཅིག་པ་ལ་རྒྱལ་སྟེངས་སུ་སངས་རྒྱས་དབོན་པོ་ལ་རབ་ཏུ་བྱུང། མཚན་གཞོན་ནུ་ཡེ་ཤེས་སུ་བཏགས། མཁེན་ཕྱ་རུ་བ་ལ། འདུལ་བ། སྤྱོད་འཇུག། གདམས་ངག་སྐོར་མང་དུ་གསན། བཅུ་དགུ་ལ་རིན་པོ་ཆེ་ཚུལ་ཁྲིམས་མགོན་པོ་ལ་བསྙེན་རྫོགས་ཞུས།
ངེད་ཀྱི་གཟིམས་གཡོག་གྱིས་ཟིན་བྲིས་ཐོབ་གསུང་བས། དེ་ལྟར་མཛད་དེ་ཚོགས་ལྐོག་གི་ཆོས་རྫོགས་པར་གསན་པས་ཐུགས་རབ་ལ་མཉེས་ཏེ། བློ་གྲོས་རྣམ་དག་ཅེས་གསུང།
ལོ་ཉེར་དྲུག་ལ་རྒྱལ་སྟེངས་སུ་བསྐོས་ཏེ་ལོ་བཅུ་བཅོ་ལྔ་གདན་ས་མཛད། དེ་ནས་རིན་པོ་ཆེ་བཅུ་བཞི་པས། ཐུབ་པའི་གསེར་སྐུ་དབུ་ཞྭ། བསྟན་རིམ་སོགས་གནང་ནས་བྱིན་གྱིས་བརླབས།
བཞི་བཅུ་པ་ལ་གདན་སར་བྱོན། ལོ་སོ་བཞི་མཛད། དོན་གསུམ་པ་ཁྱི་ལོ་ཟླ་བ་བཅུ་གཉིས་པའི་གནམ་གང་བར་དུ་བཞུགས། རིན་པོ་ཆེ་ཚེས་བཅུ་པ། འཁྲུངས་ཡུལ་འོལ་ཁ་བ། གདུང་རུས་ལྗང། ཡབ་དཔོན་དཀར་གྱི་སྲས་སུ་འབྲུག་ལོ་ལ་འཁྲུངས།
ལོ་བཅུ་བཞི་ལ་རིན་པོ་ཆེ་བཅུ་བཞི་པ་

ལ་རབ་བྱུང་ཞུས་མཚན་ཆོས་ཀྱི་རྡོ་རྗེར་བཏགས། ཉེར་གཅིག་ལ་རིན་པོ་ཆེ་ས་དེ་ཉིད་ཀྱི་དྲུང་དུ་བྱ་ཡུལ་དུ་བསྙེན་རྫོགས་མཛད་དེ། དལ་དང་འབྱོར་པ་རྙེད་དཀའ་བས། འདི་དག་ཇི་ལྟ་བཞིན་དུ་བསྒྲུབས། གསུང་བའི་སྐབས་སུ་ཐུགས་ལ་ངེས་ཤེས་སྐྱེས་ཏེ།
ཚུལ་ཁྲིམས་མི་འབྲས་བཞིན་དུ་བསྲུངས་གསུང། བཅུ་བཞི་པ་ལོ་དགུ་བསྟེན། བཀའ་གདམས་ཀྱི་ཆོས་རྫོགས་པར་གསན། གསང་སྔགས་ནོད་དོ། འདུལ་མངོན་སྤྱོད་འཇུག་སོགས་ལ་མཁས་པར་སྦྱངས།
བྱེས་ཀྱི་མཁན་པོ་ལོ་གསུམ། རྒྱལ་སྟེངས་སུ་ལོ་ཉི་ཤུ་རྩ་བརྒྱད། གདན་ས་གོང་ལོ་བརྒྱད། སྤྱན་གཡས་སུ་མཁན་པོ་གཞོན་ནུ་དཔལ་གྱིས་གདན་དྲངས་ནས་ཆོས་ཀྱི་འཁོར་ལོ་ཡུན་རིང་དུ་བསྐོར།
བདེ་མཆོག་སོགས་ཞལ་གཟིགས། མགོན་པོ་ལྷོ་ནུབ་པ་བྲན་བཞིན་དུ་འཁོལ་བ་སོགས་རྣམ་ཐར་དུ་གསལ། བདུན་བཅུ་རྩ་གསུམ་པ་འབྲུག་གི་དགུན་ཟླ་ཐ་ཆུང་གི་ཚེས་བཅུ་བར་དུ་བཞུགས། རིན་པོ་ཆེ་བཅུ་བཅུ་བརྒྱད་པ།
དགུང་སྙིང་ཡོས། ཞོགས་སུ་འཁྲུངས། རིན་པོ་ཆེ་གནམ་གང་བ་ལ་རབ་བྱུང་བསྙེན་རྫོགས་ཞུས། མཚན་བློ་གྲོས་རིན་ཆེན་དུ་བཏགས། འོད་གསལ་གྱི་གདན་ས་ལོ་བདུན། གདན་ས་གོང་ལོ་བརྒྱད་མཛད་དོ།
བཞི་བཅུ་རྩ་དྲུག་པ་བྱི་བ་ལོ་དཔྱིད་ཟླ་ར་བའི་ཚེས་བཅུ་བཅོ་བརྒྱད་བར་དུ་བཞུགས། རིན་པོ་ཆེ་རིན་ཆེན་རྒྱལ་མཚན། ཡབ་ལྷས་པ་དཔོན་རྡོར་གྱི་སྲས་སུ་གྲུ་བཞིར་བྱི་བ་ལོ་ལ་འཁྲུངས། རབ་བྱུང་དང་བསྙེན་རྫོགས་རིན་པོ་ཆེ་གནམ་གང་བ་ལ་ཞུས།
མགོན་པོ་གྲི་གུག་ཞལ་གཟིགས་རྗེ་རིན་པོ་ཆེ་བློ་བཟང་གྲགས་པ་སོགས་བླ་མ་བཅུ་བཅོ་ལྔ་བསྟེན། གདན་ས་ལོ་ཉི་ཤུ་རྩ་གསུམ་མཛད། ལྔ་བཅུ་རྩ་དགུ་པ་ཁྱི་ལོ་ཟླ་བ་དང་པོའི་ཚེས་བཅུ་བཅོ་ལྔ་བར་དུ་བཞུགས།
ཡོངས་འཛིན་ཆེན་པོ་ཚུལ་ཁྲིམས་དར་གྱི་ཞལ་སྔ་ནས་ཡབ་དཔོན་བསམ་

གྲུབ་དར། ཡུམ་སོག་མོ་རྡོ་རྗེ་སྒྲོན་གྱི་སྲས་སུ་ཤིང་ཕོ་སྟག་ལ་ལྕས་པར་འཁྲུངས། དགུང་ལོ་བཅུ་གསུམ་ལ་གུག་རྫོང་དུ་སློབ་དཔོན་ཚུལ་རྒྱལ་བ་ལ་རབ་ཏུ་བྱུང། མཚན་ཚུལ་ཁྲིམས་དར་དུ་བཏགས། ཉི་ཤུ་རྩ་ལྔ་ལ་རིན་པོ་ཆེ་ཆོས་ཀྱི་རྡོ་རྗེའི་དྲུང་དུ་བསྙེན་པར་རྫོགས།
སྐྱུར་མོ་ལུང་དུ་སློབ་དཔོན་བསམ་གཏན་དོན་གྲུབ་དང། དྲོ་སར་དམར་སྟོན་དབུ་མ་པ་སོགས་ལ་འདུལ་བའི་སྡེ་སྣོད་མཐའ་དག་ལ་མཁས་པར་སྦྱངས།
མཁན་ཆེན་སངས་རྒྱས་དཔལ་བ་དང། ཆོས་རྗེ་ཐམས་ཅད་མཁྱེན་པ་སོགས་ལས། ཤེར་ཕྱོགས་དང་བྱམས་ཆོས་མཐའ་དག་ཐུགས་སུ་ཆུད་པར་མཛད། ཐང་སག་ཏུ་ཟླ་གྲགས་གསར་མ་དང། སློབ་དཔོན་ཚུལ་དཔལ་པ་ལ་དབུ་མའི་གཞུང་ཆེ་ཆུང་མཐའ་དག་གསན།
རིན་པོ་ཆེ་རིན་ཆེན་རྒྱལ་མཚན་པ་སོགས་བླ་མ་ལྔའི་དྲུང་དུ་བཀའ་གདམས་ཀྱི་ཆོས་སྐོར་རྣམས་དང། ཆོས་རྗེ་ཀུན་བཀྲས་པ་སོགས་ལ། ས་ལུགས་ཀྱི་ཆོས་སྐོར་དང། ཞ་ལུ་གྲགས་པ་རྒྱལ་མཚན་པ་ལ་བུ་ལུགས་ཀྱི་ཆོས་སྐོར་དང།
གདན་ས་ཐེལ་དུ་ཆོས་རྗེ་བསོད་ནམས་རྒྱལ་མཚན་པ་ལ་ཕྱག་རྒྱ་བའི་ཆོས་སྐོར་དང། རྟོགས་ལྡན་སྔོ་ཉལ་མ་དང། དྲུང་རིན་རྒྱལ་བ་ལ་དུས་འཁོར་རྒྱུད་འགྲེལ་སོགས་ལ་མཁས་པར་མཛད།
མདོར་ན་མཁས་གྲུབ་ཀྱི་བླ་མ་སུམ་བཅུ་ཙམ་བསྟེན་ཏེ། བདེ་བར་གཤེགས་པའི་གསུང་རབ་མཐའ་དག་གི་ཚིག་དོན་ལ་མངའ་བརྙེས་པར་མཛད་དེ། མཁས་པའི་གྲགས་པས་ཕྱོགས་ཀུན་དུ་ཁྱབ། འཆད་ཉན་སོགས་གཞན་ཕན་རྒྱ་ཆེར་མཛད་དེ།
སློབ་མའི་མཆོག་ཆོས་རྗེ་དགེ་བ་རྒྱལ་མཚན། བཟད་པ་བློ་རྒྱམ། བཟད་པ་པདྨ་བཟང་པོ། ཆོས་རྗེ་བློ་བརྟན་པ། ཁམས་སུ་ལྷ་འབྲི་སྟོན་པ་སོགས་མང་དུ་བྱོན། ཤེར་ཕྱོགས་གསུང་བའི་ཚེ་མེ་ཏོག་གི་ཆར་འབབ་པ་ཡི་དམ་དང་ཆོས་

སྐྱོང་ཞལ་གཟིགས་པ་སོགས་རྒྱས་པར་རྣམ་ཐར་དུ་གསལ་ལ། ལོར་བྱེས་པ་མཁན་པོ་ལོ་ལྔ། གཟིམས་འོག་ལོ་གསུམ། གདན་ས་གོང་ལོ་བཅུ་བདུན་མཛད། བདུན་བཅུ་དོན་ལྔ་པ་འབྲུག་ལོ་ཟླ་བ་བཅུ་གཅིག་པའི་ཉེར་དྲུག་བར་དུ་བཞུགས།
འདིར་སྨྲས་པ། ངེས་འབྱུང་ཚུལ་ཁྲིམས་གསུམ་གྱིས་བག་ཡོད་ཕྱུག། རབ་འབྱམ་སྡེ་སྣོད་གསུམ་ལ་མཁྱེན་པ་རྒྱས། འཆད་རྩོད་རྩོམ་པ་གསུམ་ལ་མངའ་བརྙེས་པའི། བླ་མ་མཆོག་ལ་སྒོ་གསུམ་གུས་པས་འདུད།
དེ་ནས་བདག་གིས་གདན་ས་ལོ་སུམ་བཅུ་སོ་དགུ་བྱས་ཏེ། ཆོས་ཀྱི་འབྲེལ་པ་ཐོབ་པ་བཅུ་ཕྲག་གཉིས། བཀའ་དྲིན་ལྷག་པར་ཆེ་བའི་བླ་མ་བདུན། མདོ་རྒྱུད་གཞུང་འགྲེལ་མན་ངག་མང་དུ་ཐོས། ཡོངས་འཛིན་ཆེན་པོས་མཉེས་ཤིང་རྗེས་སུ་གཟུང།
བཀའ་བརྒྱུད་བླ་མའི་རྣམ་ཐར་དྲི་མེད་མཚོ། བཤེས་གཉེན་གདེངས་ཅན་སྟོང་གིས་ལེགས་གཏམས་པ། ཡོན་ཏན་ཡིད་བཞིན་ནོར་བུའི་འབྱུང་གནས་ལ། ངོམས་པར་བཏུང་དུ་ཡོད་པ་སྐལ་བ་བཟང།
ཞེས་བར་སྐབས་ཀྱི་ཚིགས་སུ་བཅད་པའོ། གོང་དུ་སྨོས་པ་སྟོད་ལུངས་པའི་སློབ་མ་ལམ་གྲགས་ཆེ་བ། སྡིངས་པོ་བ། གློག་སྐྱ། དགེ་བཤེས་ཟར་པ། དགེ་བཤེས་ལྷ་བཟོ། ཁྱུང་ཁམ། བྱ་འདུལ་འཛིན་དང་དྲུག་ལས།
དང་པོ་གསུམ་གོང་དུ་ཟུར་ཙམ་བཤད་ལ། སྟོད་ལུངས་པའི་དགོངས་པ་ལོན་པ་ཕྱི་མ་གསུམ་ཡིན་ཏེ། ལྷ་བཟོས་མངོན་ཤེས་ལྔ་ཐོབ། སྟོད་ལུངས་པ་འཁོར་ལོ་བདེ་མཆོག་དང་གཉིས་སུ་མེད་པར་གཟིགས་གསུང།
ཁྱུང་ཁམ་གྱིས་སྒྱུ་ལུས་ཀྱི་རྟོགས་པ་བརྙེས། སྟོད་ལུངས་པའི་ཞལ་ནས། ཁྱོད་ཀྱི་གདུལ་བྱ་གཙང་དུ་ཡོད་པས་དེར་སོང། དགོན་པ་ཐོབ། སློབ་མ་བསྡུས་ལ་བདེན་གཉིས་བཤད་དོ། ངའི་བདེན་གཉིས་འདི་མ་དོར་ཅིག་གསུང་བས།

ཁྱུུང་ཁམ་གཙང་ལ་འབྱོན་ཁར། བདེན་གཉིས་དང་ཁྱུང་ཁམ་གཙང་ལ་བཞུད། བདེན་ནམ་མི་བདེན། ཕ་བོང་འཕེན། གཡག་ལ་དྲིས་གསུང་ནས། ཕྱག་མཁར་བརྡབས་པས་ཚལ་པར་གས། དེ་ནས་ཉང་རོ་ཐ་བ་ཚལ་དུ་བྱོན་ནས། སྡིངས་ཕུ་དགོན་པའི་རྨང་བཏིང།
བདེན་གཉིས་ཆོས་ཚན་བཅུ་གཉིས་སུ་བསྡུས་པ་གསུངས། གཞན་ཕན་བསྐྱངས་པས་སློབ་མ་མང་དུ་འཕེལ་ལོ། བྱ་འདུལ་འཛིན་ནི། འཁྲུངས་ཡུལ་གཙང་རོང་གཡུང་གི་ནང་གི་གཉའ་པ། ཡབ་བྱ་རྒྱལ་བ་ལ་སྲས་གཉིས་ཡོད་པའི་གཅུང་པོ།
ལྕགས་ཕོ་འབྲུག་ལ་འཁྲུངས། གཞོན་ནུའི་དུས་རོང་སྣར་མདའ་ཚེ་དམར་གྱི་གཙུག་ལག་ཁང་དུ་འབེ་ཤེས་རབ་འབར་ཆོས་གཞི་ལ་བྱོན་པ་མཇལ་དུ་བྱོན་པས། ཕར་ཕྱིན་གསུང་བའི་ལམ་ཤེས་ཀྱི་སྐབས་སུ་སློབ་ཆོས་གསན་པས་ལྷའི་མེ་ཏོག་ཆར་འབབ་པ་མཐོང།
དད་པ་སྐྱེས་པས། ཡབ་ལ་ཞུས་ཏེ་རབ་ཏུ་བྱུང། མཚན་བརྩོན་འགྲུས་འབར་དུ་བཏགས། འབེའི་ཞལ་ནས། རབ་ཏུ་བྱུང་བས་འདུལ་བ་བསླབ་དགོས་པས།
ཐོག་མར་འདུལ་བ་སློབས་གསུང་བས། ལྡན་དུ་སོག་ཚུལ་ཁྲིམས་བླ་མ། དེ་ནས་རྒྱ་འདུལ་འཛིན་དང། རྨ་ཚོ་ལ་འདུལ་བ་གསན་ཅིང་མཁས་པར་གྱུར། དེ་ནས་རྒྱལ་ཚ་ཞང་ཡེས་ལ་དབུ་ཚད་དང། ཟངས་དཀར་ལོ་ཙཱ་བ་ལ་ཡོ་ག་བསླབས།
དེ་ནས་བཤད་ཉན་མཛད་པའི་སྐབས་སུ་དཔེ་ཆ་རྣམས་ཁམས་པའི་གྲྭ་པས་བརྐུས་པ། ཐུགས་སྐྱོ་བ་སྐྱེས་ཏེ། སྟོད་ལུངས་པའིདྲུང་དུ་བཀའ་གདམས་ཞུ་རུ་བྱོན་པ། ཡོན་ཏན་ཆེ་བའི་ང་རྒྱལ་གྱིས་དང་པོར་ཕྱག་མ་བྱས་པ་སོགས་སྤྱོད་པ་འགའ་ཞིག་ལ་བརྟེན་ནས་སྟོད་ལུངས་པས་བཀའ་བཀྱོན་དྲག་ཏུ་མཛད་དེ་བསྐྲད།
དེར་ལོག་ནས་བྱོན། སྟོད་ལུངས་ཟམ་ཁར་སླེབ་པ་ན་འགྱོད་པ་སྐྱེས་ཏེ་

ཆོས་ཞུར་འོངས་པ་ལ། དེ་ལྟར་བྱེད་པ་ང་མ་བདེན་སྙམ་དུ་དགོངས་པ་དང། སྟོད་ལུངས་པའི་ཞལ་ནས། ཉེ་གནས་ལ་ད་ཁོ་འགྱོད་པ་སྐྱེས་ནས་འདུག་གི ཡར་གདན་དྲོངས་ལ་ཤོག་གསུང། གདན་དྲངས་བཀུར་སྟི་བྱས། དེར་བཀའ་གདམས་ཀྱི་གདམ་ངག་ཐམས་ཅད་ཡོངས་སུ་རྫོགས་པར་གསན་ནས་ཐུགས་དམ་གྱི་གཙོ་བོ་མཛད་དོ།
དེ་ནས་ཟུལ་ཕུར་བཤད་གྲྭ་གཙུགས་བཙུགས་ཏེ་ཚོགས་ལོ་དགུའི་བར་དུ་བསྐྱངས། མདོ་རྩའི་ཊིཀྐཱ་ཆེ་ཆུང་དང། འདུལ་བ་སྤྱིའི་རྣམ་གཞག་མཛད།
དེའི་ཚེ་བསམ་ཡས་དཔེ་དཀར་གྱིས་བར་ཆད་བརྩོམ་རྩོམ་པའི་ཕྱིར་བཙུན་པར་སྤྲུལ་ནས་ཞབས་ཏོག་ལོ་མང་དུ་བྱས་ཀྱང་འདུལ་བ་དང་འགལ་བའི་མཛད་པ་ན་བཟའི་སྤུ་ཕྱིར་བསྟན་ཏེ་གྱོན་པ་ཙམ་མ་གཏོགས་སྐྱོན་མ་རྙེད་པས།
དཔེ་དཀར་ཡང་དད་པར་གྲགས་སོ། དེ་ལྟར་བཀའ་གདམས་ཀྱི་མན་ངག་ལ་ཉམས་ལེན་མཛད། བུ་ཆེན་འདུལ་བ་ལ་མཁས་ཤིང་འགྲོ་དོན་ཕུན་སུམ་ཚོགས་པ་བདུན་བཅུ་རྩ་དྲུག་བྱུང་བའི་ནང་ནས།
དབུས་ཀྱི་བུ་ཆེན་གསུམ་ནི། ག་བ་དར་སོང། རྣལ་འབྱོར་བྱང་སེང་། རྗེ་མ་ཆོས་སེང་དང་གསུམ། གཙང་ནས་གཙང་ངུ་རིན་རྒྱལ། རྩིས་པ་གཞོན་ནུ་སེང་གེ་སོགས་བྱོན། དེ་ལྟར་བསྟན་པའི་བྱ་བ་རྒྱ་ཆེན་མཛད་དེ།
དགུང་ལོ་བདུན་བཅུ་དོན་ལྔ་བཞེས་པ་ན། ཟུལ་ཕུར་སྐུ་གཤེགས། ལུང་བཞུ་བས་ཐུགས་ལྗགས་རིང་སྲེལ་སོགས་མང་དུ་བྱོན་ནོ། དེ་ནས་དགྱེར་སྒོམ་ཆེན་པོ་ནས་བརྒྱུད་པ་ཅུང་ཟད་བཤད་ན།
དང་པོ་ཡར་ལུངས་འཕྱོང་རྒྱས་ཀྱི་བང་སོ་པདྨ་ཅན་བྱ་བར། ཡོན་བདག་ཉི་མ་མགོན་གྱི་སྲས་དགྱེར་ཤེས་རབ་སྐྱབས་ཟེར་བ་དབུ་རུ་སྣོན་མདའི་རེག་སྣར་ཡུལ་འཆུགས། བཙུན་མོ་འཚལ་སྟོད་ནས་ཀླུ་ལྕམ་

བྱ་བ་ཁབ་ཏུ་བཞེས། སྲས་གསུམ་བྱུང་བ། ཁྱེའུ་ལ་སྟག། བུ་མོ་སྟག། ཁྱེའུ་ལ་དོར་རོ། ཆུང་བ་ཁྱེའུ་ལ་དོར་རབ་ཏུ་བྱུང་སྟེ་སྒོམ་པ་ཤེས་རབ་གྲགས་ཟེར། ཆེ་བ་ཁྱེའུ་ལ་སྟག་དགུང་ལོ་བཅུ་གཉིས་པ་སྣོན་ཕུ་གཉེར་དུ་སྤྲུལ་སྐུ་བྱ་ཡུལ་བས་མཁན་པོ་མཛད།
རྣམ་ཐར་གཞན་ན་མཁན་སློབ་གསལ་བ་མི་སྣང། ཞང་སྙིང་ཕུག་པས་སློབ་དཔོན་མཛད་ནས་རབ་ཏུ་བྱུང་སྟེ། མཚན་གཞོན་ནུ་གྲགས་སུ་བཏགས། དགུང་ལོ་བཅུ་བདུན་ལ་སྣེའུ་ཟུར་དུ་བྱོན།
ལོ་དགུ་བཞུགས། སྣེའུ་ཟུར་པ་གཤེགས་ནས་བྱ་ཡུལ་བ་ཆེན་པོ་ལོ་ལྔ་བསྟེན། བཀའ་གདམས་ཀྱི་ཆོས་སྐོར་རྫོགས་པར་ཞུས། སློབ་མ་བརྒྱད་བརྒྱ་ཙམ་བྱོན་པའི་ནང་ནས་གྲགས་ཆེ་བ་ཉ།
བྱ། ཟུག་དང་གསུམ། དགེ་བཤེས་གཡོར་སྟོན། སྐྱི་སྟོན། ལྷོ་བྲག་སྟོན་པ། དམར་སྟོན། ཁམས་སྟོན། སྟོན་པ་འོད་ཟེར་སླ་མ། སྨོན་ལམ་བཟང་པོ། སྟོན་པ་གཞོན་ལེགས་སོགས་བྱོན་ཟེར་བ་འདུག་ཀྱང། ས་ཆ་འདི་དང།
དགོན་པ་འདི་བཏབ་སོགས་གསལ་ཀ་མ་ཐོས་ལ། སངས་རྒྱས་དབོན་སྟོན་ནི་འགྲན་གྱི་དོ་མེད་ཡིན་ནོ། མེ་མོ་བྱ་ལ་ར་སྒྲེང་བཏབ་ནས་ལོ་དྲུག་བཅུ་རེ་གཉིས་སོང་བ། ས་མོ་ཕག་ལ་རིན་ཆེན་སྒང་དང་གཙུག་ལག་ཁང་རྙིང་མ་བཞེངས།
བླ་མའི་གདན་ས་ལ་སྒོ་སྟོན་གསུང་ནས་བྱ་ཡུལ་ཕྱོགས་སུ་བསྟན། ཇོ་བོ་མི་གཡོ་བ། དམ་ཚིགས་གསུམ་བཀོད། ཇོ་བོ་འཇམ་དཔལ་རྡོ་རྗེའི་ཞལ་གཟིགས། སྣེའུ་ཟུར་པ་དང་བྱ་ཡུལ་བའི་གསུང་སྒྲོས་དགང་གསོས་ནས་ལམ་རིམ་པོ་ཏི་བཞི་མ་དང་གཉིས་མ་བྱ་བ་སངས་རྒྱས་དབོན་སྟོན་སོགས་ལ་གནང་བས།
སངས་རྒྱས་དབོན་སྟོན་གྱི་ཟིན་བྲིས་སུ་བཏབ། གདན་སར་ལོ་ལྔ་བཅུ་བཞུགས། ཁྱ་གཉིས་པ་ཡོས་ལོའི་དགུན་ཟླ་ར་བའི་ཉེར་དགུ་ལ་ཐེགས།
སངས་རྒྱས་དབོན་ནི། དགྱེར་སྒོམ་ཆེན་པོའི་མཆེད་ཟླ་དགྱེར་བུ་མོ་སྟག་ཅེས་པ་དང་།

ཡུམ་ཤ་མོ་སྟོག་གོ་ཞེས་པ་ལ་སྲས་ལྕམ་སྲིང་གསུམ་བྱུང་བའི་ཆེ་བ་ཡོན་བདག་ཡ་པོ་ཞེས་པ། དགེ་འདུན་དང་དཀོན་མཆོག་ལ་དད་པ་ཞིག་བྱུང། བར་པ་སངས་རྒྱས་དབོན། ལྕ་མོ་རྒྱ་མོ་ཧོར་དང་གསུམ་མོ། སངས་རྒྱས་དབོན་སྤྲུལ་སྐུ་བྱ་ཡུལ་བའི་སྐུ་སྐྱེར་བྱེད་པས།
དགྱེར་སྒོམ་གྱི་ཞལ་ནས། ངས་བླ་མའི་གསུང་ཅིག་ལ་བརྟེན་ནས། བཙུན་ཆུང་འདི་ལ་བྱམས་པར་བྱས་པ་ཡིན་གསུང། སངས་རྒྱས་དབོན་དགུང་ལོ་བཅུ་བདུན་ལ་དགེ་བཤེས་འབེན་ཐང་པས་མཁན་པོ།
དྭགས་པོ་བང་རིམ་པ་ལྡེའུ་སྒོམ་གྱིས་སློབ་དཔོན་མཛད་དེ་རབ་ཏུ་བྱུང། མཚན་གཞོན་ནུ་འབྱུང་གནས་སུ་བཏགས། ལོ་བཅུ་དགུ་ལ་སྐྱིད་སྨད་དུ་བྱོན། དགེ་བཤེས་ཉང་རན་དང།
དགེ་བཤེས་ཁ་ཆེས་མཁན་སློབ་མཛད་དེ་བསྙེན་པར་རྫོགས། འཕན་ཡུལ་མདར་ཀ་བ་དར་སེང་ལ་འདུལ་བ་དང། གཞན་ཡང་སྡེ་སྣོད་མང་དུ་གསན། དེ་ནས་ལོ་བཅུ་བཅོ་བརྒྱད་ཀྱི་རིང་ལ་དགྱེར་སྒོམ་ཆེན་པོ་བསྟེན་ནས།
གསུང་རབ་མཐའ་དག་དང། ལུང་མན་ངག་རྫོགས་པར་གསན། ཡི་དམ་ཆོས་སྐྱོང་དཔག་ཏུ་མེད་པ་ཞལ་གཟིགས། རྒྱ་མར་གཙུག་ལག་ཁང་གསར་མ་བཞེངས་པ་དང། རིན་ཆེན་སྒང་གི་གླིང་རྒྱ་བཀྱེད་པ། ཕྱོགས་ཀྱི་གཙུག་ལག་ཁང་དང་རྟེན་གསུམ་མང་པོའི་རབ་ཏུ་གནས་པ་སོགས་འགྲོ་དོན་རྒྱ་ཆེ་ཞིང།
སངས་རྒྱས་སྐལ་ལྡན་ཤིང་རྟ་ཞེས་པར་འགྱུར་བར་ཞལ་གྱིས་བཞེས། སྤྱན་རས་གཟིགས་ཀྱི་སྤྲུལ་པར་ཡང་གྲགས། རྒྱས་པར་དོན་དུ་གཉེར་ན་ཁུ་དབོན་གྱི་རྣམ་ཐར་ཐུན་མོང་བ་ཆེ་བ་གཅིག་དང།
མཆོད་ཁང་བཞེངས་ཚུལ་བཀྲ་ཤིས་ལེའུ་བརྒྱད་མ་བྱ་བ་ལྷོ་པ་དབུ་མ་པ་ནམ་མཁའ་ཤེས་རབ་ཟེར་བའི་སློབ་མ་ཅིག་གིས་བྱས་པ་དང། རི་བོ་མཎྜལ་གྱི་རྩེར་བྱོན་པའི་རྣམ་ཐར་རྣམས་སུ་གསལ་ལོ།
སློབ་མ་རྟོགས་ལྡན་བཟང་

མོ་བ། ཧགས་མོ་བ། ཟུང་ཆུང་མོ་པ། ནག་མོ་སང་ཡོན་དང་མོ་བཞིར་གྲགས་པ་རྣམས་ནི་རྒྱས་པར་ཁོང་རང་གི་བཀའ་ཐོར་བཀོད་འདུག་པ་རྣམས་ཡིན་ལ། གདན་སར་ལོ་བཞི་བཅུ་བཞུགས་ཏེ་བདུན་བཅུ་རྩ་གསུམ་པ་ལྕགས་ཕོ་རྟའི་མགོའི་ཟླ་བའི་ཚེས་བཞི་ལ་རྒྱ་མ་གནས་སུ་ཐེགས།
རྟོགས་ལྡན་བཟང་མོ་བ་ནི། ཡུལ་དྭགས་པོ་བྲད་ལྷ་ས་བ། གདུང་རུས་སྤྱིལ། ཡབ་རྣལ་འབྱོར་ཇོ་སྟག་ལ་སྲས་གསུམ་ཡོད་པའི་འབྲིང་པོ། མཚན་གཞོན་ནུ་སེང་གེ་ཟེར།
བྱིས་པའི་དུས་དྭགས་པོ་སྒོམ་ཚུལ་ལ་ཕྱག་རྒྱ་བའི་ཁྲིད་འགའ་དང། བྱ་ཡུལ་བའི་སློབ་མ་བོང་ཐང་བ་ལ་བཀའ་གདམས་ཀྱི་ཆོས་སྐོར་དང། པུ་གུ་དོར་ས་ཆེན་གྱི་སློབ་མ་གཤེན་པ་རྡོ་རྗེ་སེང་གེ་ལ་ས་སྐྱ་པའི་ཆོས་སྐོར་གསན།
བཅུ་དགུ་པ་ལ་གཡེ་ཆུང་དུ་ཞང་བན་ལ་བསྙེན་རྫོགས་མཛད། དེ་ནས་སངས་རྒྱས་དབོན་བློ་མདའ་གྲོང་མོ་ཆེ་ན་སློབ་མ་མང་པོ་ལ་བཀའ་གདམས་ཀྱི་ཆོས་སྐོར་གསུང་བ་དང་མཇལ་བས་དད་དེ།
ཉི་ཤུ་རྩ་བརྒྱད་ནས་རིན་ཆེན་སྒང་པའི་གྲྭ་པ་མཛད་ཡུན་རིང་དུ་བསྟེན། བཀའ་གདམས་ཀྱི་ཆོས་རྫོགས་པར་གསན། དེ་ནས་བསམ་ཡས་ཕུའི་བཟང་མོ་དགོན་པར་བཞུགས་པས་བཟང་མོ་བར་གྲགས། བདུན་བཅུ་རྩ་བདུན་པ་ཤིང་ཕོ་རྟའི་ལོའི་དཔྱིད་འབྲིང་མཆུས་ཉ་པའི་ཚེས་བཞི་ལ་བཟང་ལོ་དགོན་པར་ཐེགས།
ཁོང་གི་སློབ་མ་ཇོ་གདན་ལྷས་ཕུ་བས་ལྷས་ཕུ་དགོན་གསར་བཏབ། ལྷ་དགེ་འདུན་སྒང་པས་དགེ་འདུན་སྒང་བཏབ།
གཞན་ཡང་འཕན་ཡུལ་ཟོང་དགོན་པ་སོགས་བྱུང་ཡང་གྲགས་ཆེ་བ་ལྷ་འཕྲང་པོ་བ་ཡིན་ཏེ་ཁོང་གིས་སྦྲགས་སུ་རི་ཟངས་རྟོག་གི་དགོན་པ་བཏབ། ནགས་མོ་བས་བྱིན་གྱི་ནགས་མོ་དགོན་པ་བཏབ། ཟུང་ཆུ་མོ་པས་འཕན་ཡུལ་མདའི་ཟུང་ཆུར་

དགོན་པ་བཏབ་སྟེ། ཕྱིས་སྤོས་པ་གྲབ་ཀྱི་གསས་ཁང་ཡིན་ནོ། སངས་རྒྱས་དབོན་གྱི་བརྒྱུད་པ་གདན་སར་བྱོན་པ་རྣམས་ནི། གཅེན་པོ་ཡོན་བདག་ཡ་པོ་ལ་སྲས་བཞི་བྱུང་བའི་ཆེ་བ་སློབ་དཔོན་སྟོན་པ། བླ་མ་སང་ཡོན།
སྨོན་ལམ་སེང་གེ། བདེ་གཤེགས་ཆེན་པོའོ། བླ་མ་སང་ཡོན་གླང་ལོ་པ་པོ་གཅིག་པ་ལུག་གི་ལོ་ལ་གདན་སར་བྱོན། མཆོད་ཁང་གློ་འབུར་ནུབ་མ་དང་གདུལ་གདུང་སོགས་བཞེངས། སྤྲུལ་བསྒྱུར་ནུས་པས་ཉིན་གཅིག་ལ་སྤྲུལ་པ་གསུམ་བསྟན་པར་གྲགས།
གདན་ས་ལོ་སུམ་བཅུ་རྩ་གཉིས་མཛད། རེ་གཉིས་པ་སྟག་ལོའི་བར་བཞུགས། དེ་ནས་གཅུང་པོ་བདེ་གཤེགས་གཞོན་ནུ་སེང་གེ་ཁྱི་ལོ་པ། ཞེ་གཅིག་པ་སྟག་གི་ལོ་ལ་གདན་སར་བྱོན།
ལོ་ཉི་ཤུ་རྩ་ལྔ་མཛད། རེ་ལྔ་པ་སྟག་ལོ་ལ་ཐེགས། དེ་ནས་སྨོན་ལམ་སེང་གེའི་སྲས་སྐམ་དགོན་པ་གཞོན་ནུ་འབུམ་གྱིས་གདན་ས་ཟླ་བ་བཅུ་བཅོ་བརྒྱད་མཛད་དེ། རང་ལོ་ང་གཅིག་པ་ལ་ཐེགས། དེ་ནས་སངས་རྒྱས་འོད་འབྱུང་གིས་གདན་སར་འབྲུག་ལ་བྱོན་ཏེ་ལོ་ཉི་ཤུ་རྩ་བཞི་མཛད།
གཙུག་ལག་ཁང་ལ་གསེར་ཐོག་བཀལ། རང་ལོ་དྲུག་བཅུ་རྩ་གཅིག་ལ་ཐེགས། དེ་ནས་སངས་རྒྱས་གཞོན་འོད་ཀྱིས་རང་ལོ་ཉེར་བཞི་པ་ལ་གདན་སར་བྱོན་ཏེ་ལོ་བཞི་བཅུ་བཞུགས།
ལོ་དྲུག་བཅུ་རྩ་བཞི་པ་ལ་ཐེགས། དེ་ནས་མཁས་བཙུན་རྒྱ་མ་པ་བཀྲ་ཤིས་རྒྱལ་མཚན་གྱིས་རང་ལོ་ཞེ་གསུམ་པ་ལ་གདན་སར་བྱོན་ཏེ་ལོ་བཅུ་དགུ་བཞུགས་ནས་དྲུག་བཅུ་རྩ་གཉིས་ལ་ཐེགས།
སློབ་དཔོན་ཀུན་བཟང་དང། སློབ་དཔོན་གཞོན་ནུ་སེང་གེ་གཉིས་ཀྱི་སྐབས་གདན་ས་ལོ་དྲུག་སྟོངས་ནས་སྐག་རྩུབ་མང་ཡང་ཁོང་རང་ རྣམ་གཉིས་ཀྱིས་གདན་ས་ལོ་གཉིས་གཉིས་མཛད། དེ་ནས་སྤྱན་སྔ་བསོད་ནམས་རྒྱལ་མཚན་གྱིས་གདན་ས་

ལོ་ཉི་ཤུ་རྩ་ལྔ་མཛད། སྤྱན་སྔ་སང་ཡོན་པས་གདན་ས་ལོ་བདུན་མཛད་ནས་ལྔ་བཅུ་རྩ་ལྔ་པ་ལ་ཐེགས། སངས་རྒྱས་བྱང་ཆུབ་པས་གདན་ས་ལོ་ཉི་ཤུ་རྩ་གསུམ་མཛད་དེ་ང་དྲུག་པ་ལ་ཐེགས། སྤྱན་སྔ་ཀུན་བློ་བས་གདན་ས་ལོ་བཅུ་གཅིག་བསྐྱངས་ཏེ་ལྔ་བཅུ་རྩ་དགུ་པ་ལ་ཐེགས།
སྤྱན་སྔ་གཞོན་འོད་པས་གདན་ས་ལོ་སུམ་བཅུ་རྩ་བཞི་མཛད། མཆོད་རྟེན་ཆེན་མོ་བཞེངས། རེ་དྲུག་པ་ཁྱི་ལ་གཤེགས། སྤྱན་སྔ་བློ་གྲོས་རྒྱལ་མཚན་སྐམ་དགོན་པས་གདན་སར་ལོ་གཉིིས་བཞུགས་ནས་ཀུན་སྤངས་མཛད་དེ་དོན་གཅིག་པ་ལ་ཐེགས།
སྤྱན་སྔ་བློ་གྲོས་རྒྱལ་མཚན་གཉིས་པས་གདན་ས་ལོ་གསུམ་མཛད་ནས་བདུན་བཅུ་རྩ་གཉིས་པ་ལ་ཐེགས། སྤྱན་སྔ་བློ་གྲོས་འཇིགས་མེད་པ་ཤིང་ཕག་ལ་གདན་སར་བྱོན་ཏེ་ད་ལྟ་གདན་སར་བཞུགས་པ་ཉིད་དོ།
གོང་དུ་སྨོས་པ་སྣེའུ་ཟུར་པ་ལས་འཕྲོས་ཚུལ་ནི། སྣེའུ་ཟུར་པ་གདུང་རུས་ཞང་ཚེ་སྤོང། སྤྲས་ཐོང་པ་སར་ཞང་སྟག་པོའི་སྲས་སུ་ཆུ་ཕོ་རྟ་ལ་འཁྲུངས།
བྱིས་པའི་དུས་ནས་ཏིང་ངེ་འཛིན་རང་འཁྲུངས་སུ་མངའ། བྲག་རྒྱབ་ཏུ་རབ་ཏུ་བྱུང། མཚན་ཡེ་ཤེས་འབར་དུ་བཏགས། དགོན་པ་ལ། སྐུ་མཆེད་གསུམ་ལ་སོགས་པ་བླ་མ་མང་དུ་བསྟེན། དགོན་པ་བ་དང་ཐོག་མར་མཇལ་བའི་དུས།
ཐུགས་ཀ་ནས་ཐུབ་པའི་སྐུ་འོད་འཕྲོོ་བ་ཅིག་བྱོན་ནས་སྣེའུ་ཟུར་པ་ལ་ཐིམ་པས་ཏིང་ངེ་འཛིན་ཁྱད་པར་ཅན་བརྙེས། བླ་མ་ལ་གུས་པ། བྱང་ཆུབ་ཀྱི་སེམས་གནས་པ། བརྟན་པ།
སྒྱུ་མ་ལྟ་བུའི་ཏིང་ངེ་འཛིན་རྣམས་འཛོམ་ན། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་ཞལ་གཟིགས་པ་ཆོས་ཉིད་ཡིན་གསུང། གཞན་ཡང་སྒྱུ་ལུས་ཀྱི་རྟོགས་པ་བརྙེས་པས། རང་ལུས་མི་གཡོ་བའི་སྐུར་ལྡང་ནུས་པ་དང་།

མངོན་པར་ཤེས་པ་རྒྱ་ཆེན་པོ་མངའ་ཞིང། དགོན་པ་བ་དང། སྐུ་མཆེད་གསུམ་གྱི་གསུང་ཕྱོགས་གཅིག་ཏུ་བསྒྲིགས་པའི་བསྟན་རིམ་མཛད། རང་ལོ་བདུན་བཅུ་རྩ་བདུན་པ་ས་ཁྱི་རྟའི་ཟླ་བའི་ཉེར་དགུ་ལ་ཐེགས། གདུང་བཞུ་བས་རིང་བསྲེལ་དཔག་ཏུ་མེད་པ་དང།
ལྷའི་སྤོས་ཀྱི་དྲི་སྣེའུ་ཟུར་གྱི་གནས་ཐམས་ཅད་ཁྱབ་པ་སོགས་རྣམ་ཐར་དུ་གསལ་ལོ། སློབ་མ་བདུན་བརྒྱ་ཙམ་བྱུང་བའི་ནང་ནས་གྲགས་ཆེ་བ་བཞི་ནི། ལྷ་བཀའ་གདམས་པ་ཐག་མ་བ་ཆེན་པོ།
བྱང་སེམས་ཟླ་བ་རྒྱལ་མཚན། གུན་པ་ལྷ་རྗེ་ཐུགས་རྗེ་རྒྱལ་མཚན་རྣམས་དང། གཞན་ཡང་དགྱེར་སྒོམ་ཆེན་པོ། གཙང་ནས་གྲང་པོ་ལུང་པ་ཞེས་འཕགས་པ་དོན་ཞགས་དང་བཅུ་གཅིག་ཞལ་གྱི་ཆོས་བདག་ཏུ་བྱེད་པ་དང།
སྤྱི་བོ་ལྷས་པ་བྱང་ཆུབ་འོད་ཅེས་གྲགས་པ་རྣམས་སོ། འདི་རྣམས་བཀའ་གདམས་གདམ་ངག་པ་གཙོ་བོར་བྱེད་པ་ཡིན་ནོ། སྤྱི་བོ་ལྷས་པ་ལ་ཆོས་ཀྱི་རྗེ་ས་སྐྱ་པཎྜི་ཏས་རབ་བྱུང་བསྙེན་རྫོགས་ཀྱི་སློབ་དཔོན་ཞུས།
བཀའ་གདམས་གཞུང་གདམ་ངག་གི་ཆོས་རྣམས་གསན་པར་རྣམ་ཐར་ངོ་མཚར་སྣང་བ་ལས་གསུངས་སོ། ཐག་མ་བའི་སློབ་མ་ནམ་མཁའ་སེང་གེ་ཡང་སྟོད་ལུངས་ཐག་མར་བྱོན། དེ་ནས་ནམ་མཁའ་རྒྱལ་པོ།
སེང་གེ་བཟང་པོ། རྒྱལ་སྲས་བཟང་པོ། གསང་བའི་བདག་པོས་བྱིན་གྱིས་བརླབས་པ་ནམ་མཁའ་རྒྱལ་མཚན་དང་བཞི་ནི་ལྷོ་བྲག་ཐིག་ཕྱིར་བྱོན་ནོ། ཡང་བཀའ་གདམས་གཞུང་པའི་བརྒྱུད་པ་སེ་སྤྱིལ་ཕུ་བ་ཡན་སྔར་བཞིན་ལ།
དེ་ནས་ལྷ་ལུང་གི་དབང་ཕྱུག་དང། ལྷ་འགྲོ་མགོན་གྱི་སློབ་ཟངས་ཆེན་པ་དར་མ་བསོད་ནམས། དེའི་སློབ་མ་མཚོ་སྣ་པ་ཆེན་པོ་ཤེས་རབ་བཟང་པོ། དེའི་སློབ་མ་མོན་གྲབ་པ་ཚུལ་ཁྲིམས་བཀྲ་ཤིས།
དེའི་སློབ་མ་མཁེན་ཆོས་སྐྱབ་བཟང་པོ་ཡང་གདམ་ངག་

པ་ནས་བརྒྱུད་པ་སངས་རྒྱས་དབོན་སྟོན་ཡན་སྔར་བཞིན་ལ། དེ་ནས་ནམ་མཁའ་རྒྱལ་པོ་མན་སྔར་དང་འདྲའོ། མཁན་ཆེན་ཆོས་སྐྱབས་བཟང་པོ་དང། གསང་བདག་ནམ་མཁའ་རྒྱལ་མཚན་གྱི་དྲུང་དུ་རྗེ་ཐམས་ཅད་མཁྱེན་པ་བློ་བཟང་གྲགས་པས་བཀའ་གདམས་གཞུང་གདམ་ངག་གི་ཆོས་རྣམས་གསན་ནས།
གྲོ་ལུང་པའི་བསྟན་རིམ་ལ་གཞི་མཛད་དེ། བྱང་ཆུབ་ལམ་སྒྲོན་གྱི་དོན་འགྲེལ་ལམ་རིམ་ཆེ་ཆུང་མཛད་དོ། དེ་ཡང་བཀའ་གདམས་གཞུང་གདམ་ངག་གི་ཁྱད་པར་མི་འདྲ་བ་ཅུང་ཟད་འདུག་ཀྱང་བཀའ་གདམས་གཞུང་དྲུག་སོགས་གཞུང་བཤད་གཙོ་བོར་བྱེད་ཅིང།
སྐྱེས་བུ་གསུམ་གྱི་ལམ་རིམ་ལྐོག་ཆོས་སུ་སྟོན་པ་གཞུང་པ་དང་ལམ་བསྟན་རིམ་སོགས་སྐྱེས་བུ་གསུམ་གྱི་གདམ་ངག་གཙོ་བོར་སྟོན་ཅིང།
གཞུང་རྒྱབ་ཆོས་སུ་བྱེད་པ་གདམ་ངག་པར་བྱེད་པ་ལེགས་སོ། ཨ་ཏི་ཤའི་སྲས་ཀྱི་ཐུ་བོ་གཉིས་པ་རྔོག་ལོ་ཙཱ་བའི་བཤད་བརྒྱུད་འཛིན་པ་ནི། གངས་ཅན་གྱི་ལྗོངས་འདིར་བསྟན་པ་སྤྱི་ལ་བཀའ་དྲིན་ཆེ་བས།
དེའི་བྱོན་ཚུལ་སྔོན་གྱི་ཡི་གེ་ལས། ཁ་བ་ཅན་གྱི་ལྗོངས་འབྲོག་མཚོ་དང་ཉེ་བའི་སར། སྔགས་རྙིང་མ་བའི་དགེ་བཤེས་རྡོ་རྗེ་གཞོན་ནུ་བྱ་བ་ལ་སྲས་ལྔ་ཡོད་པའི་ཆེ་ཤོས་རྔོག་ལེགས་པའི་ཤེས་རབ་ཀྱིས།
སྤྱིར་ཇོ་བོ་ཆེན་པོ་ལོ་བཅུ་བསྟེན་ཅིང། ཕྱགས་ཕྱིར་བྱོན་པའི་དུས་སུ་གསང་ཕུ་ལ་ཕྱག་འཛུབ་གཙུགས་བཙུགས་ཏེ། ལུང་པ་ཡ་གེའི་ནང་ན་དུང་གཡས་སུ་འཁྱིལ་བ་འདྲ་བ་ཡོད།
དེར་ལེགས་ཤེ་ཁྱོད་ཀྱིས་གཙུག་ལག་ཁང་ཐོབ་ལ་བཤད་ཉན་གྱིས། བསྟན་པ་ལ་ཕན་པར་འགྱུར་ཞེས་ལུང་བསྟན་པས། གསང་ཕུ་ནེའུ་ཐོག་གི་ས་ཆ་གཟིགས་ཏེ། བླ་མས་ལུང་བསྟན་པའི་གནས་དེ་ཡིན་པར་མཁྱེན་ནས།
གསང་ཕུ་ནེའུ་ཐོག་གི་གཙུག་ལག་ཁང་བཞེངས། བསྟན་པའི་

བྱ་བ་མཛད་དེ། དང་པོར་དགེ་འདུན་ལྔ་བརྒྱ་ཙམ་འདུས་སོ། དེ་ལས་འཕྲོས་པ་ལ་གཉིས། ལོ་ཙཱ་བ་བློ་ལྡན་ཤེས་རབ་ལས་སློབ་མ་འཕྲོས་ཚུལ། མངའ་རིས་པ་ཤེས་རབ་རྒྱལ་མཚན་ལས་བཀའ་གདམས་གླེགས་བམ་བྱུང་ཚུལ་ལོ།
དང་པོ་ནི། ལེགས་ཤེའི་གཅུང་པོ་ཀླུ་ཁྲི། ཀླུ་བྱང། ཆོས་སྐྱབས། ཐུབ་པ་བཞི་ལས། ཆོས་སྐྱབས་ཀྱི་སྲས་ལོ་ཙཱ་བ་བློ་ལྡན་ཤེས་རབ་ཡིན་ཏེ། དེ་ཡང་ལྕགས་མོ་ཕག་གི་ལོ་ལ་སྐུ་འཁྲུངས། སྐྱེས་བུ་དམ་པ་དེས་སྐུ་ན་གཞོན་ནུའི་དུས་ནས།
ཁུ་བོ་དང། ཀ་ཆུའི་སློབ་ཆུང་ཚུལ་ཁྲིམས་ཤེས་རབ་ལ་སོགས་པ་བསྟེན་ནས་རབ་ཏུ་བྱུང་། རྒྱུད་སྦྱངས། དགུང་ལོ་བཅུ་བདུན་ལོན་པའི་དུས། མངའ་རིས་སྟོད་ཀྱི་ལྷ་བླ་མ་བྱང་ཆུབ་འོད་ཀྱི་དབོན་པོ་མངའ་བདག་རྩེ་ལྷེས་ལྡེས་རྒྱ་གར་དུ་ལོ་ཙཱ་སློབ་པ་ལ་བརྫངས་ཏེ།
ཡུལ་དབུས་དང་ཁ་ཆེ་ལ་སོགས་པར་བྱོན། པཎྜི་ཏ་སཛྫ་ན་དང། འབུམ་ཕྲག་གསུམ་པ། པ་ར་ཧེ་ད། མ་ཧཱ་ཛ་ན།
སུ་མ་ཏི་ཀཱིརྟཱི་དང། སྐལ་ལྡན་རྒྱལ་པོ་ལ་སོགས་པ་མཁས་གྲུབ་མང་དུ་བསྟེན། རྒྱ་བལ་དུ་ལོ་བཅུ་བདུན་བཞུགས་ནས། མངའ་རིས་སྟོད་དུ་ཕེབས། མངའ་བདག་དབང་ལྡེ་དང། ཁྲི་བཀྲ་ཤིས་དབང་ཕྱུག་བརྩན་བཙན་གྱིས་འགྱུར་གྱི་སྦྱིན་བདག་མཛད་ནས།
ཚད་མ་རྒྱན་ལ་སོགས་པ་བསྟན་བཅོས་མང་པོ་བསྒྱུར། དེ་ནས་དབུས་སུ་ཕེབས། ཁུ་བོའི་གདན་ས་གསུང་ཕུ་ནེའུ་ཐོག་དང། ར་སྒྲེང་ལ་སོགས་པ་གནས་ཁྱད་པར་ཅན་མང་པོར་ཆོས་གསུངས།
སློབ་མ་ཁྲི་ཕྲག་ལྷག་ཙམ་འདུས་པར་གྲགས་ཤིང། དབུས་གཙང། ལྷོ་བལ། མདོ་སྟོད་སྨད། ཤར་ཙོང་ཁ། རྒྱ་མི་ཉག་སོགས་སུ་གྲུབ་མཐའ་འཛིན་པའི་སློབ་མ་དང་ཉིང་སློབ་ཏུ་མ་གྱུར་པ་མེད་ཅིང།
དབུས་གཙང་དུ་ལོ་བཅུ་

བདུན་འགྲོ་དོན་མཛད། རྒྱས་པར་གྲོ་ལུང་པས་མཛད་པའི་རྣམ་ཐར་དུ་ཤེས་སོ། དེའི་ཐུགས་སྲས་ཞང་ཚེས་སྤོང་ཆོས་ཀྱི་བླ་མ། གྲོ་ལུང་པ་བློ་གྲོས་འབྱུང་གནས། ཁྱུང་རིན་ཆེན་གྲགས། འབེ་ཤེས་རབ་འབར་དང་བཞི་ལ་སྲས་ཀྱི་ཐུ་བོ་བཞི་ཟེར།
གཞན་ཡང་གངས་པ་ཤེའུ། གོང་བུ་ར་ཅན། ཤམ་པོ་མི་དིག་ལ་སོགས་པ་བསམ་གྱིས་མི་ཁྱབ་པ་སྨིན་པར་མཛད་པའི་ངང་ནས་ཞང་ཚེས་སྤོང་ཆོས་ཀྱི་བླ་མས་ནེའུ་ཐོག་གི་གདན་ས་ལོ་སུམ་བཅུ་རྩ་གཉིས་མཛད།
དེ་རྗེས་གཉལ་པ་རི་ལུས་ལོ་གཉིས། གནམ་པར་བས་ལོ་བརྒྱད། དེ་ནས་གྲོ་ལུང་པ་གདན་སར་གདན་དྲངས་པས། གྲོགས་ཆོས་ཀྱི་སྤྱན་ལྡན་དེའི་གདན་ས་དྲོན་མོ་ལ་ཤེས་འདོད་ཡོད་ཀྱང་རལ་རིལ་ཐམས་ཅད་ཀྱི་རྗེས་སུ་མི་བྱེད་གསུང་ནས།
གོང་གི་བླ་མ་དེ་གསུམ་གྱི་སློབ་མ་དགེ་བའི་བཤེས་གཉེན་ཕྱ་པ་ཆོས་ཀྱི་སེང་གེས་ནེའུ་ཐོག་གི་གདན་ས་ལོ་བཅུ་བཅོ་བརྒྱད་མཛད་ཅིང། སླར་ཡང་གྲོ་ལུང་པའི་སྤྱན་སྔར་བྱོན་ནས་སྒྲོ་འདོགས་དཔྱད་དེ་སློབ་མ་བསམ་གྱིས་མི་ཁྱབ་པ་བྱོན་པ་ལས་སྲས་ཀྱི་ཐུ་བོ་སེང་ཆེན་བརྒྱད་ནི།
གཙང་ནག་བརྩོན་འགྲུས་སེང་གེ། དན་བག་སྨྲ་བའི་སེང་གེ། བྲུ་ནག་བསོད་ནམས་སེང་གེ།
རྨ་བྱ་རྩོད་པའི་སེང་གེ། རྩགས་དབང་ཕྱུག་སེང་གེ། ཉ་བྲན་པ་ཆོས་ཀྱི་སེང་གེ། འདན་མ་དཀོན་མཆོག་སེང་གེ། གཉལ་པ་ཡོན་ཏན་སེང་གེ་སྟེ། འགའ་ཞིག་གཙང་པ་འཇམ་སེང་འདྲེན་ནོ། ཇོ་སྲས་བཞི་ནི།
འཁོན་ཇོ་སྲས་རྩེ་མོ། རྔོག་ཇོ་སྲས་ར་མོ། ཁུ་ཇོ་སྲས་ནེ་ཙོ། གཉོས་ཇོ་སྲས་དཔལ་ལེ་རྣམས་སོ། ཡང་འགར་དབང་ཕྱུག་གྲུབ། ཀོང་པོ་འཇག་ཆུང། ལྷོ་པ་སྒོག་ཟན། པར་ཕུ་བ་བློ་གྲོས་སེང་གེ་བཞི་ལ་ཤེས་རབ་ཅན་བཞི་ཟེར།
གཞན་ཡང་འཇད་པ་སྟོན་སྐྱབས། རྡོ་རྗེ་འོད་ཟེར་ལ་སོགས་པ་སྡེ་སྣོད་

འཛིན་པ་མང་པོ་དང། འཚུར་ཕུ་བ་གྲུབ་ཐོབ་དབུ་སེ། ཞང་ཚལ་པ། ཆོོས་རྗེ་ཕག་མོ་གྲུ་པ་ལ་སོགས་པ་མཁས་གྲུབ་དུ་མ་སྨིན་པར་མཛད་པའི་ནང་ནས་རྩགས་དབང་ཕྱུག་སེང་གེས་གདན་ས་ལོ་ལྔ་དེ་གཉིས་ཀྱི་སློབ་མ་གཉལ་པ་དད་པ་བཟང་པོས་ལོ་བདུན།
འཇམ་ཙེ་ནེས་ལོ་བདུན་བྱས། འདི་ནས་གླིང་སྟོད་སྨད་གཉིས་སུ་གྱེས་པར་འདོད་དོ། སྨད་པ་ལ་བཟད་པ་དར་མ་འོད་དང། བཟད་པ་དོན་གྲུབ་གཉིས་ཀྱིས་ལོ་སུམ་བཅུ་མཛད། དེ་ནས་སློབ་དཔོན་འོད་ཟེར་མགོན་པོས་ལོ་སུམ་བཅུ་རྩ་ལྔ་གདན་ས་མཛད་པ་ལ།
སློབ་མ་སློབ་དཔོན་ཤཱཀ་གཞོན། དོན་གྲུབ་དཔལ། མཁའ་རག་པ་ལ་སོགས་པ་བྱོན་པའི་ཤཱཀ་གཞོན་གྱིས་གདན་ས་མཛད་དེ། དེ་ནས་རིམ་པ་ལྟར་བྱོན་ནོ།
གླིང་སྟོད་པ་ནི། འཇམ་ཙེ་ནེའི་སློབ་མ་གཙང་པ་འཇམ་སེང། དེའི་རྗེས་སུ་འཇིམ་སྟོན། ཞུ་སྟོན། བློ་གྲོས་འབར་རྣམས་རིམ་པར་བྱོན། དེ་ནས་སློབ་དཔོན་གཉལ་ཞིག་འོན་བྱང་རྡོ་ནས་སྤྱན་དྲངས་ཏེ།
གདན་ས་ལོ་བཅུ་བཅོ་བརྒྱད་མཛད་ཅིང། སློབ་མ་བུ་དགུར་གྲགས་པ་ནི། བཟད་རིངས། ཕུ་དང་དར་དཀོན། གཙང་པ་གྲུ་གུ་རྣམས་ལ་སྔ་ཚར་གསུམ། འུ་ཡུག་པ་བསོད་ནམས་སེང་གེ། བོ་དོང་རིན་ཆེན་སེང་གེ།
སློབ་དཔོན་ཇོ་ནམ་གསུམ་ལ་བར་ཚར་གསུམ། རྒྱ་འཆིང། འཇམ་གསར། སྐྱེལ་ནག་གསུམ་ལ་ཕྱི་ཚར་གསུམ་ཟེར་རོ། དེ་ལྟར་སློབ་མ་མང་ཡང་། གདན་ས་རྒྱལ་པ་སོ་སྟོན་གྱིས་བྱས། དེ་ནས་རྒྱ་འཆིང་རྒྱུ་བ་བདེ་བ་ཅན་ནས་སྤྱན་དྲངས་ཏེ་གདན་ས་མཛད།
དེ་ནས་ཆུ་མིག་པ་སེང་གེ་དཔལ་གྱིས་གདན་ས་ལོ་བཅུ་བཅོ་བརྒྱད་མཛད། དེ་ནས་ད་ལྟའི་བར་ལ་གདན་ས་མ་ཆད་པར་བྱོན་པའོ། ལོ་ཙཱ་བའི་བུ་ཆེན་ཁྱུང་རིན་ཆེན་གྲགས་ཀྱི་སློབ་མ་སྟོད་ལུངས་རྒྱ་དམར།
སྟག་པ་ཁ་ཆེ་སོགས་ལས་བརྒྱུད་པ་ཉང་སྟོད་

གནས་གསར་ལ་སོགས་པའོ། འབེ་ཤེས་རབ་འབར་གྱིས་ཉང་སྟོད་གནས་རྙིང་དུ་ཕར་ཕྱིན་གྱི་གྲ་གྲྭ་ས་གཙུགས་བཙུགས་ཏེ། ལ་སྟོད་དཀོན་མཆོག་མཁར་ལ་སོགས་པ་སྨིན་པར་མཛད་དོ། ཨར་བྱང་ཆུབ་ཡེ་ཤེས་ཀྱིས་གནམ་རྩང་ལྡེང་དང་གཞུ་ཀུན་དགའ་རབ་སོགས་སུ་ཆོས་གསུངས་ཏེ།
གྲ་གྲྭ་པ་དཔེ་འགྲེམས་དུས་གཅིག་ལའང་བརྒྱད་བརྒྱ་ཙམ་འདུས། གྲགས་ཆེ་བ་དཀར་ཆུང་རིང་མོ་སོགས་མང་དུ་བྱོན་ནོ། གཞན་ཡང་གཉལ་ཞིག་གི་སློབ་མ་ལས་བརྒྱུད་པའི་ས་སྐྱ།
ཞ་ལུ། སྣར་ཐང་སོགས་གཙང་གི་ཆོས་སྡེ་གྲགས་ཆེ་བ་རྣམས་སུ་མཚན་ཉིད་ཀྱི་བཤད་གྲྭ་བཙུགས་ཏེ། མདོར་ན་རྔོག་ལོ་ཙཱ་བ་ཁུ་དཔོན་ནས་བརྒྱུད་པ་རྣམས་ཨ་ཏི་ཤའི་སློབ་བརྒྱུད་ཀྱི་མཆོག་ཏུ་གཏོགས་ཤིང།
བསྟན་པ་སྤྱི་ལ་བཀའ་དྲིན་ཆེ་བས་ཟུར་ཙམ་སྨོས་པའོ། གཉིས་པ་མངའ་རིས་པ་ཤེས་རབ་རྒྱལ་མཚན་ལས་གླེགས་བམ་བྱུང་ཚུལ་ནི། རྔོག་ལེགས་པའི་ཤེས་རབ་དེ་ཉིད་ལ་གསང་ཕུར་གྲ་གྲྭ་པ་ལྔ་བརྒྱ་ཙམ་འདུས་ཏེ་གཞན་ཕན་སྐྱོང་བའི་དུས་སུ།
དེ་རྣམས་ཀྱི་ནང་ནས་རྣམ་གཡེང་ལ་མི་དགའ་ཞིང། འདོད་ཡོན་ལ་ཆེད་དུ་མི་བྱེད་པའི་བྱང་ཆུབ་སེམས་དཔའ་ཤེས་རབ་རྒྱལ་ཞེས་པ། མངའ་རིས་སྟོད་པ། ཇོ་བོ་དང་འབྲོམ་གཉིས་ཀ་ལ་ཆོས་ཀྱང་ཐོས་པ་ཅིག་ཡོད་པ་དེ་འདུ་འཚོགསམི་འོང་བར་གསང་ཕུའི་ནགས་ཁྲོད་ཅིག་ན་སྒོམ་འབའ་ཞིག་མཛད་ཅིང་བཞུགས་པ་ལ།
དེ་དུས་རྔོག་གསང་ཕུ་བས་ནག་གསེབ་ན་ཡར་ལ་སྐྱོ་སངས་ལ་བྱོན་པ་ན།
བྱང་ཆུབ་སེམས་དཔའ་ཤེས་རབ་རྒྱལ་མཚན་དང་མཇལ་ནས། རྔོག་ལ་ཕྱག་འཚལ་བ་དང། རྔོག་ན་རེ། ཁྱེད་བཟའ་བཏུང་ལོངས་སྤྱོད་ལ་མི་ལྟ་བ་ངོ་མཚར་ཆེ། དུས་དེང་སང་རྣམ་གཡེང་སྤངས་ནས་འདི་ལྟ་བུའི་དགེ་སྦྱོར་བྱེད་པ་ལ་དཀའ་ལས་ཡོད།
ཁྱེད་ཐུགས་དམ་གྱི་མཐིལ་ཅི་ལ་མཛད་གསུངས་པས། ཤེས་རབ་རྒྱལ་མཚན་ན་རེ། ཡོངས་འཛིན་དམ་པ་གསན་དུ་གསོལ། འདུས་བྱས་ཆོས་ནི་འདི་འདྲ་བ། སྐྱེས་པའི་ཐ་མ་འཆི་

བའི་ཆོས། བསགས་པའི་ཐ་མ་འཛད་པ་ལས། ཚེ་འདིའི་སྣང་བ་བག་རེ་ལ། རྒྱུ་མཚན་ཅི་ཡང་མི་གདའ་བ། དེ་བས་མི་རྟག་ཐུན་རེ་བསྒོམས། གསུངས་པས། རྔོག་དགོངས་པ་ལ་འདི་ཇོ་བོ་ཡབ་སྲས་ཀྱི་ཆོས་སྐད་ཐུན་མོང་མ་ཡིན་པ་ཡིན།
འདི་ལ་དགེ་སྦྱོར་གྱི་ཁྲིགས་དང། དད་གུས་ཅི་འདུག་བལྟ་སྙམ་ནས། དྲི་ལན་མང་དུ་མཛད་པས། བཀའ་གདམས་གླེགས་བམ་རྔོག་གི་ཕྱག་ཏུ་བཞུགས་པ་ཤེས་རབ་རྒྱལ་མཚན་གྱིས་རྩད་ཆོད་དེ་ཞུས་པས།
ཐོག་མར་བུ་ཆོས་ཀྱི་ལེའུ་དང་པོ་བྲམ་ཟེའི་ཁྱེའུ་གསལ་བར་སྐུ་སྐྱེ་བ་བཞེས་ཚུལ་སོགས་གསུངས། མདོར་ན་ཚིག་རེ་རེ་ལའང་བསླབ་པ་གསུམ། ལྷ་བཞི། རྗེས་དྲན་ལྔ་ཚང་བ་རེ་མཛད་དེ། བསླབ་པ་གསུམ་ཡང་ཚུལ་ཁྲིམས་བསྲུང་བ་དང།
གཞན་དོན་དུ་བསམ་པ་བཟང་པོ་བྱེད་པ། དེ་ཐམས་ཅད་བདེན་གཉིས་སུ་དྲིལ་ནས་ཉམས་སུ་ལེན་པ་དང། ལྷ་བཞི་ནི་རབ་ཏུ་བྱུང་བའི་ཆ་ནས་ཤཱཀྱ་ཐུབ་པའི་བཀའ་ཐམས་ཅད་ལ་བབས། ཚད་མེད་པ་བཞི་ལ་དགེ་སྦྱོར་བྱེད་པའི་ཆ་ནས་ཐུགས་རྗེ་ཆེན་པོ།
འགྲོ་དོན་བྱེད་པའི་ཆ་ནས་རྗེ་བཙུན་མ་སྒྲོལ་མ། གཉེན་པོ་བསྟེན་པའི་ཆ་ནས་མི་གཡོ་བ་དང། རྗེས་དྲན་ལྔ་ནི། ལྷག་པར་སྒྲོལ་མ་འདི་སྐད་གསུང།
སྲས་ཀྱི་ཐུ་བོ་སྤྱན་རས་གཟིགས། ཁྱོད་ཀྱི་རྗེས་འབྲང་ཁོ་མོས་བསྐྱབ། ཁོ་མོའི་གདམས་པ་འདི་ལོང་ལ། རྗེས་སུ་འབྲང་ལ་བསྟན་པར་བྱ། སྐྱབས་གནས་བླ་མ་དྲན་པར་མཛོད། ལུས་ནི་ལྷ་ཡི་རང་བཞིན་ཏེ།
ངག་ནི་བཟླས་བརྗོད་རྒྱུན་པར་མཛོད། འགྲོ་བ་མ་ལུས་ཕ་མར་སོམས། སེམས་ཀྱི་གནས་ལུགས་སྟོང་པར་དཔྱོད། ལྔ་པོ་དེ་ཡི་སྐྱབས་པར་ནས། དགེ་རྩ་ཐམས་ཅད་དག་པར་མཛོད། ཅེས་ཏེ། འདི་རྣམས་ཀྱི་ནང་དུ་ཉམས་ལེན་འདུ་བར་བཞེད་ཅིང།
བཀའི་བབས་ཆེ་ཆུང་གང་ཟག་བློ་མཐོ་དམན་གྱི་རིམ་པས་

འབྱེད་ཚུལ་གླེགས་བམ་ལས་གསུངས་པ་རྣམས་བསྟན་ནས། དེ་ནས་རྗེས་སུ་གླེགས་བམ་གྱི་པོ་ཏི་ཚང་བ་བཀའ་རྒྱ་དང་བཅས་ཏེ་གནང། ཤེས་རབ་རྒྱལ་མཚན་གྱིས་ཀྱང་གནས་ངེས་མེད་དུ་བཞུགས་ནས་ཉམས་ལེན་མཛད་དོ། དེ་ནས་སྤྱན་རས་གཟིགས་ཀྱི་སྤྲུལ་པ་ཕུ་ཆུང་བ་གཞོན་ནུ་རྒྱལ་མཚན་ལ་གནང།
དེས་ཀ་མའི་རྣལ་འབྱོར་པ་རིན་ཆེན་རྒྱལ་མཚན་ལ། དེས་སྟབས་ཀའི་ཞང་སྟོན་དར་མ་རྒྱལ་མཚན་ལ། དེས་ལྷ་བླ་མ་ཡེ་ཤེས་འོད་ཀྱི་སྐུ་སྐྱེ་བྱང་ཆུབ་བཟང་པོ་ལ།
དེས་ནམ་མཁའ་རིན་ཆེན་ལ། དེས་འབྲོམ་ཀུ་མཱ་ར་མ་ཏི་ལ། དེས་མཁེན་ཉི་མ་རྒྱལ་མཚན་ལ་གནང། དེ་དག་གི་ལོ་བརྒྱུས་རྒྱུས་རྒྱས་པར་དོན་དུ་གཉེར་ན་གླེགས་བམ་གྱི་བྱུང་ཚུལ་ངོ་མཚར་རྨད་དུ་བྱུང་བའི་དཔལ་འབྱོར་ཞེས་པར་བལྟའོ།
ཞར་ལ་ཁུ་སྟོན་བརྩོན་འགྲུས་གཡུང་དྲུང་ནི། ཡར་ལུངས་ཐང་པོ་ཆེར་བྱོན། སྤྱིར་ཇོ་བོའི་ཆོས་མང་དུ་མངའ། ཁྱད་པར་ཤེས་རབ་ཀྱི་ཕ་རོལ་དུ་ཕྱིན་པ་ལ་རྩལ་ཐོན།
གཤིན་རྗེ་གཤེད་ཀྱི་ཞལ་གཟིགས། སློབ་མའི་མཆོག་མངོན་པ་ལ་མཁས་པ་བྲང་ཏི་དར་མ་སྙིང་པོ་སོགས་དང། གླེགས་བམ་ལས། བཱ་ག་རཱ་ཇཱ་ལ་སོགས་པའི་འཁོར་ལྔ་བརྒྱ་ཙམ་ཡོད་ཅེས་འབྱུང་ངོ།
གསུམ་པ་ནག་ཚོའིི་རྗེས་སློབ་བྱོན་ཚུལ་ནི། ནག་ཚོ་ལོ་ཙཱ་བ་ལ་མངའ་རིས་སྐོར་གསུམ་དུ་སློབ་མ་མང་དུ་བྱོན་པ་ལ། དབུས་སུ་གྲགས་ཆེ་བ་རོང་པ་ཕྱག་སོར་བ་ཡིན་ཏེ། ཁོང་རང་གི་སྐྱེ་བ་བཅུ་གསུམ་དྲན་ཅིང།
མངོན་པར་ཤེས་པ་རྒྱ་ཆེན་པོ་མངའ་བ། བསྒོམས་པའི་སྟོབས་ཀྱིས་རིག་པའི་གནས་ལྔ་ལ་མཁས་པ་དེས། དང་པོར་ཇོ་བོ་ཆེན་པོའི་གདམ་ངག་ཁོ་ན་རྩད་དཔྱོད་པ་ལ། ཇོ་བོའི་དངོས་ཀྱི་སློབ་མ་ཡེར་པ་བ་རང་གི་ཞང་བཙུན་ཡེར་པ་བ་།
ཡེར་པ་གཟིམས་ཁང་གི་སྒོམ་པ་དད་པ་བླ་མ། ར་སྒྲེང་དུ་དགེ་བཤེས་སྟོན་པ། རྣལ་འབྱོར་པ་ཆེན་པོ་

དཔལ་ལྡན་དགོན་པ་བ། མཁའ་རུ་བ་སྔ་མ། ལོ་ཙཱ་བ་ནག་ཚོ། ཇོ་བོ་ལེགས་དང་བརྒྱད། ཉིང་སློབ་མཁའ་རུ་བ་ཕྱི་མ། དགེ་བཤེས་ཡུང་བ་པ་དང་བཅུ་བསྟེན་ནས། བཤད་པ་དང་སྒྲུབ་པའི་གདམས་པ་དང། ཇོ་བོའི་ལོ་བརྒྱུས་རྒྱུས་རྩད་དཔྱད་པས།
ཇོ་བོ་དངོས་ཀྱི་སློབ་མ་རྣམས་གསུང་མཐུན་པར་བྱུང། ཉིང་སློབ་གཉིས་གསུང་མ་མཐུན་ཏེ་ཁྱད་པར་དུ་བསྟན་རིམ་གྱི་མཚན་འདོགས་ལུགས་ལ། མཁའ་རུ་བ་ཕྱི་མའི་ཞལ་ནས་བསྟན་པའི་སྲོལ་ཁ་བྱ་བ་ཡིན་གསུང།
ཡུང་བ་པའི་ཞལ་ནས། ཁྱོད་ཀྱི་སློབ་དཔོན་བློ་བརྟུལ་བས་མ་ཟིན་པར་སྣང། བླ་མ་རྣམས་བསྟན་པའི་རིམ་པ་ཞེས་གསུང་བ་ཡིན། དེ་ཡང། ཚུལ་གནས་ཐོས་དང་བསམ་ལྡན་པས། སྒོམ་པ་ལ་ནི་རབ་ཏུ་སྦྱར།
བྱ་བའི་དོན་ཡིན་གསུང། དེ་ནས་རོང་པ་ཕྱག་སོར་བའི་ཐུགས་དགོངས་ལ། ཇོ་བོ་དངོས་ལ་ལོ་བཅུ་དགུ་བསྟེན་པའི་ལོ་ཙཱ་བ་ཆེན་པོ་དེ། ད་དུང་མངའ་རིས་གུང་ཐང་ན་བཞུགས་ཡོད་པར་འདུག་པས།
ཇོ་བོ་དངོས་སུ་བཞུགས་ཀྱང་ལོ་ཙཱ་བ་བར་དུ་འཇུག་དགོས་པས། དེ་རང་ལ་ཅིག་གཏུག་དགོས་དགོངས་ནས། མང་ཡུལ་དུ་བྱོན་པས། ལོ་ཙཱ་བ་ཆེན་པོ་དེ་གུང་ཐང་ཡང་ཐོག་གི་གཙུག་ལག་ཁང་དུ་བཞུགས་པའི་དྲུང་དུ་བྱོན་ནས།
དང་པོར་གསྔགས་ཀྱི་གདམས་པ་ཆང་ཆུང་མང་དུ་ཞུས་ནས་བག་ཕབ། དེ་ནས་ཕྱི་དེ་ལོ་ལ་ཕ་རོལ་དུ་ཕྱིན་པའི་སྒྲུབ་པའི་གདམས་པ་དང། ཇོ་བོ་ཆེན་པོའི་སྐུ་ཆེ་བའི་ཡོན་ཏན་དང། བོད་དུ་སྤྱན་དྲངས་ལུགས་གསུང་བའི་ཞུ་བ་ཕུལ་བས།
ལོ་ཙཱ་བའི་ཞལ་ནས། དེ་ལ་ང་མཁས་པ་ཡིན། ལོ་བཅུ་དགུ་བསྟེན་བོད་དུ་ངས་སྤྱན་དྲངས་པས། ཇོ་བོའི་ལོ་བརྒྱུས་རྒྱུས་ལ་ཤིན་དུ་མཁས་པ་ཡིན་ཏེ། ཁྱོད་མིན་པ་རྩད་དཔྱོད་པ་རང་ཡང་མ་བྱུང་གསུང་ནས།
ལོ་བརྒྱུས་རྒྱུས་ཆེན་མོ་ལམ་ཡིག་དེའི་དུས་སུ་གསུངས། སྒྲུབ་

པའི་གདམས་ངག་ཀྱང་མ་ལུས་པར་གནང་སྟེ། ཉིན་རེ་ལ་ཆོས་ཐུན་གསུམ་གསུམ་གསུངས། ཐེག་པ་ཆེན་པོ་སྔགས་ཀྱི་སྒོར་ཡང་བཅུག་སྟེ། དབྱར་རེ་ལ་སྔགས་ཀྱི་གླེགས་བམ་དྲུག་བཅུ་ཙམ་ཐོན་པར་བྱས་ཏེ། ལོ་གསུམ་བཞུགས།
བསྟན་རིམ་གྱི་མཚན་འདོགས་ལུགས་ཀྱང་ཡུང་བ་པའི་གསུང་བཞིན་དུ་འདུག་གསུང། དེ་ནས་མར་ལ་འབྱོན་ཁར། ཁྱོད་ཀྱི་སྒྲུབ་པའི་གནས་འདི་ལྟ་བུ་གཅིག་ཏུ་བསྒྲུབས་ཤིག འཕག་པ་སྤྱན་རས་གཟིགས་ཞལ་མཐོང་བར་འགྱུར་རོ་ཞེས་ལག་སོར་དགོན་པའི་ལུང་བསྟན་ཡང་མཛད།
དེ་ནས་མར་ལ་སྐྱེལ་ཐུང་མཛད་དེ། འགྲོ་ཆོས་ཅིག་ཞུས་པས། གུང་ཐང་པའི་ཞལ་ནས། དལ་འབྱོར་རྟེན་གྱི་ཤེས་རབ་ཅན། ཚེ་འདི་ཇི་ལྟར་བྱས་ཀྱང་ཕྱིད།
བླ་མེད་བྱང་ཆུབ་རྙེད་དཀའ་བས། འབད་པ་ཆེན་པོ་བྱ་འཚལ་ལོ། ཞེས་པ་ལ་བརྟེན་ནས་ཆོས་ཐུན་གཅིག་གསུངས། དེར་ཐེག་པ་ཆེན་པོ་མཐའ་དག་གི་ཆོས་མ་ལུས་པ་འདུས་པ་ཡིན་གསུང། དེ་ནས་མར་བྱོན་ཕོད་མདོ་བས་སྦ་ལེན་བཟང་དུ་བྱས་ཏེ།
བསྟན་པ་ལ་ཕན་པའི་ཆོས་ཅིག་ཞུ་ཟེར་བས། མདོ་རྩ་དང། བསླབ་པ་ཀུན་ལས་བཏུས་པ་གཉིས་གསུངས། དེ་ནས་ཐམས་ཅད་ལིངས་ཀྱིས་བསྐྱུར་ནས་བླ་མས་ལུང་བསྟན་པའི་གནས་ལག་པོར་དགོན་པར་བཞུགས་ཏེ།
ཉེ་གནས་དང་ཡང་མི་མཇལ་བར་གསོལ་བ་བུག་སྒོ་ལ་བླངས་ཏེ། སྒྲུབ་པ་རྩེ་གཅིག་ཏུ་མཛད་པས། ལོོ་གསུམ་ན་ཐུགས་རྗེ་ཆེན་པོའི་ཞལ་མཐོང། ལུང་བསྟན་ཏེ། ཁྱོད་ཀྱིས་ཚེ་འདི་ཉིད་དུ་མཐོང་ལམ་ཐོབ་ནས།
སློབ་མ་ཡང་སུམ་བཅུས་ཞལ་མཐོང་བར་འགྱུར་གསུང། དེ་ནས་ལོ་ཉི་ཤུ་རྩ་བཞི་སོང་བའི་དུས་རྣལ་ལམ་དུ་མཁྲོ་མ་མང་པོ་བྱུང་ནས། ཇོ་བོའི་རིང་སྲེལ་མ་སྦ་བར་སྟོན་ཟེར་ནས། རིང་སྲེལ་སྡེར་གང་གཏད་པ་ལྷོ་ཕྱོགས་སུ་གཏོར་བ་ཞིག་རྨིས།
ཕྱིས་

རོང་པའི་བུ་བཞིར་གྲགས་པ་ལྷོར་འབྱུང་བ་ལ་བལྟ་བར་འདུག་གསུངས། དེ་ནས་པ་ཚབ་དང། འཕྲང་ཁ་རྗེའི་འཁྲུག་པའི་མདུས་མཛད་པ་ལ། ཕོད་མདོར་བྱོན་པ་དང། རྨ་ཆེན་པོ་བྱང་རྡོར་ཟེར་བ་འདུལ་བ་འཛིན་པ་ཆེན་པོ་དེ་དང་མཇལ་བས།
ཁོང་དད་ནས་སྐྱིད་ཤོད་འོན་ལྗང་རྡོར་སྤྱན་དྲངས་ཏེ་ཆོས་གཙུགས་པས། དེའི་དུས་རྨ་ཆེན་པོའི་ཟུར་ཆོས་པ་ཆེ་བ་བཞིས་ཆོས་ཞུས་པས། རོང་པའི་བུ་བཞིར་གྲགས་པ་ནི། བྱ་འདུལ་བ་འཛིན་པ།
རོག་འཆིང་ཕུ་བ་གནམ་པར་བ་དགེ་བཤེས་ཞུ་ལྷན་པའོ། རྒྱ་ར་སྟོན་རྗིད་དགེ་བསྙེན་ཡིན་པས་བུར་མ་བགྲངས། དེ་ལྔས་ཇོ་བོའི་གདམས་པ་ཞུས། ཟིན་བྲིས་མཛད་པས། བྱ་འདུལ་བ་འཛིན་པས་གདམས་པ་དང་ལོ་བརྒྱུས་རྒྱུས་ཉུང་འདུས་གཅིག་མཛད།
འཆིང་ཕུ་བས་ལོ་བརྒྱུས་རྒྱུས་ཉུང་འདུས་ལ་གདམས་པ་མང་བ་གཅིག་བྱས། གནམ་པར་བས་ལོ་བརྒྱུས་རྒྱུས་མ་བྲིས་པར་གདམ་ངག་རྣམས་བྲིས། ཞུ་ལྡན་པས་གདམས་པ་དང་ལོ་བརྒྱུས་རྒྱུས་གཉིས་ཀ་རྒྱས་པར་བྱས་ནས་ཁྱད་པར་དུ་ལོ་བརྒྱུས་རྒྱུས་ཞིབ་པར་མཛད་དེ།
མདོ་སྡེ་རྣམས་ལས་སངས་རྒྱས་ཀྱིས་ཡུལ་འདིར་གང་ཟག་འདི་ལ་ཆོས་འདི་གསུངས་བྱ་བ་ཡོད་པས་ཆོས་ཁུངས་བཙུན་པར་རྟོགས་པ་ལ་ལོ་བརྒྱུས་རྒྱུས་འདི་གལ་ཆེ་བ་ཡིན་གསུང་ནས་རྒྱས་པར་བྲིས།
ཡི་གེ་དེ་ཐམས་ཅད་བྱ་འདུལ་བ་འཛིན་པའི་ཕྱག་ཏུ་བྱུང་བས། ཁོང་གིས་ཕྱོགས་གཅིག་ཏུ་བསྒྲིགས་པས་ཇོ་བོའི་ལམ་ཡིག་ཏུ་གྲགས།
རྒྱ་ར་སྟོན་བརྗིད་ལ་སྔགས་ཀྱི་གདམས་པ་གཙོ་བོར་གནང། འདིས་རྒྱ་རའི་དགོན་པ་བཏབ། གཞན་ཡང་བ་ཡུ་བ་ཤེས་རབ་ཚུལ་ཁྲིམས་ཀྱིས་ཕྱགས་སོར་བ་ཡུན་རིང་དུ་བསྟེན་ཇོ་བོ་ནས་བརྒྱུད་པའི་ཆོས་སྐོར་དང།
ཁྱད་པར་སྤྱན་རས་གཟིགས་ཀྱི་གདམ་ངག་ཐམས་ཅད་མ་ལུས་པར་གནང། ལུང་བསྟན་ནས་ཐུགས་རྗེ་ཆེན་པོ་བསྒྲུབས་པས། ལོ་ལྔ་ན་ཞལ་མཐོང། ཐེག་པ་

ཆེན་པོ་སྦྱོར་ལམ་གྱི་རྟོགས་པ་བརྙེས་པ་ཡིན་གསུང། བ་ཡུ་ནཱ་འཕགས་པ་ལྕེ་སྒོམ་ཤེས་རབ་རྡོ་རྗེ་དང། མངའ་རིས་པ་ཤེས་རབ་རྒྱལ་མཚན་གཉིས་ལ་གསུངས། དེ་གཉིས་ཚོགས་ལམ་ཆེན་པོ་བ་ཡིན་གསུང། ལྕེ་སྒོམ་གྱིས་ཐོག་མར་བྲག་ལྷ་དགུ་ཕུག་ཏུ་ལོ་བརྒྱད་སྒྲུབ་པ་མཛད་པས་འཕགས་པའི་ཞལ་དངོས་སུ་མཐོང་ངོ།
བླ་མ་མངའ་རིས་པ་ལ་རྒྱུ་མཚམས་ཀྱི་བྲག་ཕུག་ཏུ་བསྒྲུབས། ཞལ་མཐོང་བར་འགྱུར་གསུང་ནས་ལུང་བསྟན་ཏེ་བསྒྲུབས་པས་ལོ་བཞི་ན་ཞལ་མཐོང།
དུས་རྒྱུན་དུ་མི་མ་ཡིན་གྱིས་འཚོ་བ་དྲངས་གསུང། དེ་གཉིས་ཀ་ལ་གྲུབ་ཐོབ་སྐྱེར་སྒང་པས་ཞུས་ཏེ། ལོ་ཕྱེད་དང་བཞི་བསྒྲུབས་པས་ཞལ་མཐོང་ནས། སྙིགས་མའི་དུས་སུ་ཞལ་མཐོང་གི་བརྒྱུད་པ་མང་དུ་འབྱུང་གསུང་ལུང་བསྟན་མཛད་དེ།
སློབ་མའང་ལྔ་བཅུས་ཞལ་མཐོང་ངོ། དེས་སངས་རྒྱས་གཉན་སྟོན་ལ་གསུངས་ཏེ། སྐྱེར་སྒང་དུ་དབྱར་དགུན་བཅུ་གསུམ་བཞུགས། གདམས་ངག་ཆིག་བརྒྱུད་ཐམས་ཅད་མ་ལུས་པར་གནང་ནས།
ལོ་གསུམ་བསྒྲུབས་པས་ཕྱག་བཞི་པ་ཁ་སརྤ་ཎི་བཅུ་གཅིག་ཞལ་ཕྱག་སྟོང་སྤྱན་སྟོང་རྣམས་ཞལ་མཐོང་། སློབ་མ་བཅུ་གཅིག་གིས་ཞལ་མཐོང་བའི་ལུང་བསྟན་མཛད་པ་བཞིན་བྱུང་གསུང་།
དེ་ནས་ད་ལྟ་ཡང་རྒྱུད་པ་མ་ཆད་པར་བཞུགས་པ་དང། གཞན་ཡང་ནག་ཚོ་ནས་བརྒྱུད་པའི་ཆོས་སྐོར་གསང་བ་འདུས་པའི་བཤད་བརྒྱུད་ཡེ་ཤེས་རྡོ་རྗེ་ཀུན་ལས་བཏུས་ལ་བརྟེན་པའི་མན་ངག་ལ་སོགས་པ་འགའ་རེ་གནང་ངོ་།
འདིར་སྨྲས་པ། རྣམ་དཔྱོད་ཤ་བ་རིའི་ཅོད་པན་ལས། ཀུན་ཁྱབ་ལྷ་ཡི་ལམ་ལས་འཕགས། བློ་གསལ་སྐྱེ་བོའི་སྣང་བྱེད་དུ། རྣམ་ཐར་ཉིན་བྱེད་འོད་སྟོང་ཤར། དོན་གཉེར་རྐང་དྲུག་ལྡན་པའི་ཚོགས།
དགའ་དང་སྤྲོ་བའི་འདབ་གཤོག་ཅན། དད་པའི་སེར་བུས་བསྐྱོད་བཞིན་དུ། ལེགས་བཤད་པདྨོ་

འདི་ལ་རོལ། དྲུག་པ་དེ་རྣམས་ཀྱིས་བསྟན་བཅོས་ཇི་ལྟར་མཛད་པའི་ཚུལ་ནི རྒྱལ་བས་གདུལ་བྱའི་བསམ་པ་དང་རྗེས་སུ་མཐུན་པར། མདོ་རྒྱུད་ཀྱི་གསུང་རབ་མཐའ་ཡས་པ་ཞིག་བཀའ་བསྩལ་བ་དང། དེའི་དགོངས་པ་གསལ་བར་མཛད་པའི་ཤིང་རྟ་ཆེན་པོ་རྣམས་ཀྱིས་བསྟན་བཅོས་རྩོད་བྲལ་དུ་མ་ཞིག་མཛད་པ་དེ་ཐམསཅད་བཀའ་གདམས་རིན་པོ་ཆེའི་ཁུངས་སུ་གཏོགས་པའི་གཞུང་ཡིན་ལ།
དེ་རྣམས་ཀྱི་ནང་ནས་བསླབ་སྤྱོད་གཉིས། ས་རྒྱན་གཉིས།
སྐྱེས་ཚོམས་གཉིས་དང་དྲུག་ལ་བཀའ་གདམས་གཞུང་དྲུག་ཅེས་གསུང་བའི་དོན་ཡང། ཟབ་མོ་ལྟ་བའི་བརྒྱུད་ཀྱི་གཞུང་བསམ་གྱིས་མི་ཁྱབ་ཀྱང། དོན་བསླབ་སྤྱོད་གཉིས་སུ་འདུ་བ་དང། རྒྱ་ཆེན་སྤྱོད་པའི་བརྒྱུད་ཀྱི་གཞུང་བསམ་གྱིས་མི་ཁྱབ་ཀྱང།
དོན་ས་རྒྱན་གཉིས་སུ་འདུ་བ་དང། སྐྱེས་རབས་ཀྱིས་བཅོམ་ལྡན་འདས་ཀྱི་སྔོན་གྱི་མཛད་པ་ལས་བརྩམས་ཏེ། བྱང་ཆུབ་སེམས་དཔའི་སྤྱོད་པ་ཕ་རོལ་དུ་ཕྱིན་པ་དྲུག་དབྱེ་བ་དང་བཅས་པའི་དོན་ཉམས་སུ་ལེན་ཚུལ་གསུངས་པ་དང།
ཆེད་དུ་བརྗོད་པའི་ཚོམས་དགྲ་བཅོམ་པ་ཆོས་སྐྱབས་ཀྱིས་མཛདཔ། བརྗོད་བྱ་སྣ་ཚོགས་པ་ཚོམས་སུ་བསྡུས་ནས་གསུངས་པས། ཆོས་སྤྱི་ལ་གལ་ཆེ་བར་དགོངས་ཏེ་གཞུང་དྲུག་ཏུ་མཛད་དོ།
བཤེས་གཉེན་གོང་མ་རྣམས་འདུལ་སྤྱོད་གཉིས་ཤེསཞེས་། འདུལ་བས་ལྷག་པ་ཚུལ་ཁྲིམས་ཀྱི་བསླབ་པ་དང་། སྤྱོད་འཇུག་གིས་བྱང་ཆུབ་སེམས་དཔའི་བསླབ་པ་གསུམ་ལ་སློབ་པ།
ཟབ་ལམ་རྡོ་རྗེ་ཐེག་པའི་རྟེན་དུ་ཡང་ངེས་པར་དགོས་པ་ལ་དགོངས་སོ། གཞན་ཡང་ཇོ་བོའི་ཆོས་ཆུང་བརྒྱ་རྩར་གྲགས་པའམ། བྱང་ཆུབ་སེམས་དཔའི་སྤྱོད་པ་གཙོ་བོར་སྟོན་པས་སྤྱོད་ཕྱོགས་བརྒྱ་རྩ་ཞེས་པ་ལ།
ཐོག་མར་དཀོན་མཆོག་རྗེས་སུ་དྲན་པ་མཆོད་བརྗོད་ཀྱི་ཚུལ་གྱིས་བསྟོད་པའི་

སྐོར་ལ། དཀོན་མཆོག་གསུམ་རྗེས་སུ་དྲན་པའི་མདོ། ལྷ་ལས་ཕུལ་དུ་བྱུང་བར་བསྟོད་པ། བདེ་བྱེེད་བདག་པོས་མཛད་པ། བཤགས་པའི་བསྟོད་པ་ཙནྟྲ་གོ་མིས་མཛད་པ། ཡོན་ཏན་མཐའ་ཡས་པར་བསྟོད་པ་དཀོན་མཆོག་འབངས་ཀྱིས་མཛད་པ།
དེའི་འགྲེལ་པ་དང། དོན་བསྡུ་བའི་ཚིགས་བཅད་ཕྱོགས་ཀྱི་གླང་པོས་མཛད་པ་དང་དྲུག། སྐྱབས་འགྲོའི་སྐོར་ལ། སྐྱབས་གསུམ་བདུན་བཅུ་པ་ཟླ་བ་གྲགས་པས་མཛད་པ། སྐྱབས་འགྲོ་དྲུག་བཅུ་པ་བི་མ་ལ་མི་དྲས་མཛད་པ།
སྐྱབས་འགྲོ་བསྟན་པ། ཇོ་བོ་རྗེས་མཛད་པ་དང་གསུམ། བྱང་ཆུབ་མཆོག་ཏུ་སེམས་བསྐྱེད་པའི་ཆོ་ག་ལ། འཕགས་པ་ཀླུ་སྒྲུབ་ཀྱིས་མཛད་པ། སློབ་དཔོན་བྱང་བཟང་གིས་མཛད་པ། ཛཻ་ཏཱ་རི་དགྲ་ལས་རྣམ་པར་རྒྱལ་བས་མཛད་པ།
སེམས་སྐྱེད་པའི་ཆོ་ག་དང། བླ་མའི་བྱ་བའི་རིམ་པ་གཉིས་ཇོ་བོས་མཛད་པ། སྡོམ་པ་ཉི་ཤུ་པ་ཙནྟྲ་གོ་མིས་མཛད་པ། དེའི་འགྲེལ་པ་ཞི་བ་མཚོས་མཛད་པ་དང་བདུན་ནོོ།
བྱང་ཆུབ་སེམས་དཔའི་སྤྱོད་པའི་སྐོར་ལ། བྱང་ཆུབ་ལམ་གྱི་སྒྲོན་མ། དེའི་རང་འགྲེལ་དང། སྤྱོད་པ་བསྡུས་པའི་སྒྲོན་མ་བསྡུས་དོན་སྒྲོན་མེ། དབུ་མའི་མན་ངག།སྙིང་པོ་བསྡུ་བ། སྙིང་པོ་ངེས་པར་བསྡུ་བ།
བྱང་ཆུབ་སེམས་དཔའི་སྤྱོད་པ་ནོར་བུའི་ཕྲེང་བ། འདི་བཀའ་གདམས་གླེགས་བམ་གྱི་རྩ་ཚིགས་ཡིན་ནོ། བྱང་ཆུབ་སེམས་དཔའི་སྤྱོད་པ་མདོ་ཙམ་གདམ་ངག་ཏུ་བརྗོད་པ། ཐེག་པ་ཆེན་པོའི་ལམ་གྱི་སྒྲུབ་ཐབས་ཡི་གེར་བསྡུས་པ།
ཐེག་པ་ཆེན་པོའི་ལམ་གྱི་སྒྲུབ་ཐབས་ཤིན་དུ་བསྡུས་པ། རང་གི་བྱ་བའི་རིམ་པ་བསྐུལ་མ་དང་བཅས་པ་ཡི་གེར་བྲིས་པ། མདོ་སྡེའི་དོན་ཀུན་ལས་བཏུས་པའི་མན་ངག་ཀླུུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་པའི་དོན་བསྡུས་པ།
མི་དགེ་བ་བཅུའི་ལས་ཀྱི་ལམ་བསྟན་པ། ལས་རྣམ་པར་

འབྱེད་པ། ཁ་ཏོན་དང་གླེགས་བམ་ཀློག་པའི་སྔོན་དུ་བྱ་བའི་ཆོ་ག། ཕ་རོལ་དུ་ཕྱིན་པའི་ཚ་ཚ་གདབ་པའི་ཆོ་ག། བྱང་ཆུབ་སེམས་དཔའ་ལས་དང་པོ་པའི་ལམ་ལ་འཇུག་པ། དེ་ལྟར་བཅུ་དགུ་ཇོ་བོ་ཆེན་པོས་མཛད། འཕགས་པ་རྟོགས་པ་ཆེན་པོ་ཡོངས་སུ་རྒྱས་པའི་མདོ་སྡེའི་སྡིག་པ་བཤགས་པ་དང།
སྒྲུབ་པ་མདོ་དེ་ཉིད་ལས་ཕྱུང་བ། ལས་དང་པོ་པའི་ས་སྦྱང་བ། དགྲ་ལས་རྣམ་རྒྱལ་གསང་བས་མཛད་པ། དེ་བཞིན་བཤེགས་པའི་ཡི་གེ་བརྒྱ་པའི་སྒོ་ནས་སྡིག་པ་བཤགས་པ།
ཞི་བ་ལྷས་མཛད་པ་དང། ཉི་ཤུ་རྩ་གཉིས། སྒོམ་རིམ་དང་བསམ་གཏན་གྱི་ཡི་གེ་སྣ་ཚོགས་ལ། རྟེན་ཅིང་འབྲེལ་པར་འབྱུང་བ་དང། དེའི་རྣམ་པར་བཤད་པ་འཕགས་པ་ཀླུ་སྒྲུབ་ཀྱིས་མཛད་པ།
སྒོམ་རིམ་གསུམ་དང། རྣལ་འབྱོར་སྒོམ་པ་ལ་འཇུག་པ། ཀ་མ་ལ་ཤཱི་ལས་མཛད་པ། དོན་དམ་བྱང་ཆུབ་སེམས་བསྒོམ་པ་རིན་པོ་ཆེའི་སྒྲོན་མེ་དང། ཀུན་རྫོབ་བྱང་ཆུབ་སེམས་བསྒོམ་པ་པདྨ་སྤུངས་པ་གཉིས།
སློབ་དཔོན་རྟ་དབྱངས་ཀྱིས་མཛད་པ། ཏིང་ངེ་འཛིན་གྱི་ཚོགས་ཀྱི་ལེའུ་སློབ་དཔོན་བྱང་ཆུབ་བཟང་པོས་མཛད་པ། ཡང་ཏིང་ངེ་འཛིན་གྱི་ལེའུ་ནག་པོ་ཞབས་ཀྱིས་མཛད་པ། བསམ་གཏན་གྱི་ཆོས་དྲུག་རྣམ་པར་གཞག་པ།
ཨ་བ་དྷཱུ་ཏི་པས་མཛད་པ། དེའི་འགྲེལ་པ་དཱ་ན་ཤཱི་ལས་མཛད་པ། རྣལ་འབྱོར་རྟོག་པའི་གེགས་སེལ་བ་སངས་རྒྱས་གསང་བས་མཛད་པ། རྣལ་འབྱོར་གྱི་མཚན་ཉིད་ཀྱི་བདེན་པ། སློབ་དཔོན་བྱང་ཆུབ་བཟང་པོས་མཛད་པ།
དབུ་མའི་མན་ངག་རིན་ཆེན་ཟ་མ་ཏོག་ཁ་ཕྱེ་བ་དང། བདེན་པ་གཉིས་ལ་འཇུག་པ་དང། དྲན་པ་གཅིག་པའི་མན་ངག་གཉིས། མར་མེ་མཛད་ཡེ་ཤེས་ཀྱིས་མཛད་པ། རྣལ་འབྱོར་སྒོམ་པའི་ལམ་ཡེ་ཤེས་སྙིང་པོས་མཛད་པ།
རྣལ་འབྱོར་ལ་འཇུག་པ་ཕྱོགས་ཀྱི་གླང་པོས་མཛད་པ། མི་སྡུག་པ་བསྒོམ་པའི་ལམ་དགེ་བའི་གོ་ཆས་མཛད་པ། ལུས་ཡོངས་སུ་

དཔྱད་པའི་སྒོམ་རིམ་ནག་པོ་ཞབས་ཀྱིས་མཛད་པ། སེམས་ཅན་མགུ་བར་བྱ་བའི་ཚིགས་སུ་བཅད་པ། ཐེག་ཆེན་ཉི་ཤུ་པ་ཀླུ་སྒྲུབ་ཀྱིས་མཛད་པ། ཕ་རོལ་དུ་ཕྱིན་པའི་ཐེག་པའི་རིམ་པའི་མན་ངག་དཔལ་ཡེ་ཤེས་གྲགས་པས་མཛད་པ།
སངས་རྒྱས་རྗེས་སུ་དྲན་པ་བླ་ན་མེད་པའི་མདོ་སྡེའི་རྗེས་སུ་འགྲོ་བ། མ་ཧཱ་མ་ཏིས་མཛད་པ། ཤེས་རབ་ཀྱི་ཕ་རོལ་དུ་ཕྱིན་པའི་མན་ངག་རིན་ཆེན་འབྱུང་གནས་ཞི་བས་མཛད་པ། རྣལ་འབྱོར་ལ་འཇུག་པའི་མན་ངག།
ཆོས་ཀྱི་དབང་པོས་མཛད་པ། རྣལ་འབྱོར་སྤྱོད་པའི་སྒོམ་པའི་དོན་བསྡུས་ཏེ་བསྟན་པ། ཡེ་ཤེས་ཟླ་བས་མཛད་པ་དང་ཉི་ཤུ་རྩ་བདུན། གསང་སྔགས་ཀྱི་ལམ་རིམ་ལ། ཡི་གེ་དྲུག་པའི་གླུ། སྤྱོད་པའི་གླུ།
དེའི་འགྲེལ་པ། འཁོར་བ་ལས་ཡིད་ངེས་པར་འབྱུང་བའི་གླུ། ཆོས་ཀྱི་གླུ། ཏིང་ངེ་འཛིན་གྱི་གླུ། རྡོ་རྗེ་གདན་གྱི་གླུ། དེའི་འགྲེལ་པ་ཆོས་ཀྱི་དབྱིངས་སུ་ལྟ་བའི་གླུ། ཏིང་ངེ་འཛིན་གྱི་ཚོགས་ཀྱི་ལེའུ།
འཇིག་རྟེན་ལས་འདས་པའི་ཡན་ལག་བདུན་པའི་ཆོ་ག། རབ་ཏུ་གནས་པའི་ཆོ་ག་དང་བཅུ་གཅིག་ཇོ་བོ་རྗེས་མཛད་པ། བདེ་བ་བཅུ་གསུམ་པའི་གླུ། ཨཏྵིས་མཛད་པ། མན་ངག་བདུད་རྩིའི་འཁོར་ལོ།
ཕྱག་ན་རྡོ་རྗེས་བསྡུས་པ། བྱང་ཆུབ་སེམས་ཀྱི་རྣམ་པར་བཤད་པ། འཕགས་པ་ཀླུ་སྒྲུབ་ཀྱིས་མཛད་པ། མཎྜལ་གྱི་ཆོ་ག་དགྲ་ལས་རྣམ་རྒྱལ་གྱིས་མཛད་པ། མཎྜལ་གྱི་ཆོ་ག་སངས་རྒྱས་གསང་བས་མཛད་པ། མཎྜལ་གྱི་ཆོ་ག་རྡོ་རྗེ་གདན་པས་མཛད་པ།
མཎྜལ་གྱི་ཆོ་ག་ཀ་མ་ལ་ཤཱི་ལས་མཛད་པ། མཎྜལ་གྱི་ཆོ་ག་རྙོོག་མེད་རྡོ་རྗེས་མཛད་པ་དང་བཅུ་དགུ། གཏམ་དུ་བྱ་བ་སྣ་ཚོགས་ལ། རྨི་ལམ་ཡིད་བཞིན་ནོར་བུའི་གཏམ།
ཀླུ་སྒྲུབ་ཀྱིས་མཛད་པ། ཡོན་ཏན་བདུན་རབ་ཏུ་བརྗོད་པའི་

གཏམ། དབྱིག་གཉེན་གྱིས་མཛད་པ། སྦྱིན་པའི་གཏམ། སློབ་དཔོན་གུ་ཎ་པྲ་བྷ་བས་མཛད་པ། ཚུལ་ཁྲིམས་ཀྱི་གཏམ། ཚོད་ཟིན་པའི་གཏམ། ཚོགས་ཀྱི་གཏམ་དང་གསུམ་དབྱིག་གཉེན་གྱིས་མཛད་པ། མི་ཁོམས་པ་བརྒྱད་ཀྱི་གཏམ།
རྟ་དབྱངས་ཀྱིས་མཛད་པ། ལེགས་བཤད་ཟ་མ་ཏོག་ལྟ་བུའི་གཏམ། སློབ་དཔོན་དཔའ་བོས་མཛད་པ། ཕྱིན་ཅི་ལོག་བཞི་སྤང་བའི་གཏམ་དང། རྩོད་པའི་དུས་ཀྱི་གཏམ། མ་ཏི་ཙི་ཏྲས་མཛད་པ། དབེན་པའི་གཏམ། ས་འཚོ་སྦྱིན་གྱིས་མཛད་པ་དང་བཅུ་གཅིག་གོ
སྤྲིང་ཡིག་གི་སྐོར་ལ། བཤེས་པའི་སྤྲིང་ཡིག་ཀླུ་སྒྲུབ་ཀྱིས་མཛད་པ། སློབ་མ་ལ་སྤྲིང་བ་ཙནྜ་གོ་མིས་མཛད་པ། རྒྱལ་པོ་ཀ་ནི་ཀ་ལ་སྤྲིང་བ། མ་ཏི་ཙི་ཏྲས་མཛད་པ།
རབ་གསལ་གཞོན་ནུ་ལ་སྤྲིང་བ། འཕགས་པ་སྤྱན་རས་གཟིགས་ཀྱིས་མཛད་པ། སེམས་རིན་པོ་ཆེ་རྣམ་པར་སྦྱང་བའི་ཕྲིན་ཡིག། ཛཻ་ཏ་རིས་མཛད་པ། དྲི་མ་མེད་པ་རིན་པོ་ཆེའི་སྤྲིང་ཡིག། རྒྱལ་པོ་ནཻ་ཡ་པཱ་ལ་ལ་གདམས་པ་དང།
པུ་རངས་ཇོ་བོ་ལ་སྤྲིང་ཡིག་སུམ་བཅུ་པ། ཇོ་བོས་མཛད་པ་དང་བདུན་དྲན་པ་ཉེར་གཞག་གི་ཚིག་ལེའུར་བྱས་པ་དང། དགེ་བ་བཅུའི་ལས་ཀྱི་ལམ་བསྟན་པ། ཆོས་ལྡན་རབ་འབྱོར་དབྱངས་ཀྱིས་མཛད་པ།
ཡང་མི་དགེ་བ་བཅུའི་ལས་ཀྱི་ལམ་བསྟན་པ་དང། མྱ་ངན་བསལ་བ། རྟ་དབྱངས་ཀྱིས་མཛད་པ། འདོད་པའི་ཡོན་ཏན་ལྔའི་ཉེས་དམིགས་བཤད་པ། དབྱིག་གཉེན་གྱིས་མཛད་པ་དང་ལྔ་སྟེ། བཅུ་གཉིས་སུ་བཞེད་དོ།
རྟོགས་བརྗོད་ལ། གཞོན་ནུ་མ་བདུན་གྱི་རྟོགས་པ་བརྗོད་པ། གསང་བས་བྱིན་གྱིས་མཛད་པ་གཅིག། ལུགས་ཀྱི་བསྟན་བཅོས་ལ། ཤེས་རབ་བརྒྱ་པ་འཕགས་པ་ཀླུ་སྒྲུབ་ཀྱིས་མཛད་པ། དྲི་མེད་དྲིས་ལན་ཪིན་པོ་ཆེའི་ཕྲེང་བ་དོན

ཡོད་འཆར་གྱིས་མཛད་པ་དང་གཉིས། སྔོ་བ་དང་སྨོན་ལམ་ལ། ཡན་ལག་བདུན་པའི་ཆོ་ག་ཚིགས་སུ་བཅད་པ་ཉི་ཤུ་པ། འཕགས་པ་ཀླུ་སྒྲུབ་ཀྱིས་མཛད་པ། སྨོན་ལམ་བདུན་བཅུ་པ། གཞན་ལ་ཕན་པའི་དབྱངས་དགོན་པ་བས་མཛད་པ་དང་གཉིས་སོ།
མདོར་ན་གླེགས་བམ་གཅིག་ལ་ཆོས་ཚན་བརྒྱ་དང་བཅུ་གཉིས་བཞུགས་སོ། གཞན་ཡང་ཇོ་བོ་ཆེན་པོས་མཛད་པ་ལ། བྱང་ཆུབ་ལྟུང་བཤགས་ཀྱི་འགྲེལ་པ། དམ་ཚིག་བསྡུས་པ་ཞེས་པ་རྩ་ལྟུང་གི་བཤད་པ།
གསང་འདུས་ཡེ་ཤེས་ཞབས་ལུགས་ལྷ་བཅུ་དགུའི་སྒྲུབ་ཐབས་དང། བསྟོད་པ། འཇམ་དཔལ་རྡོ་རྗེ་དཔའ་བོ་གཅིག་པའི་སྒྲུབ་ཐབས། གསང་འདུས་འཇིག་རྟེན་དབང་ཕྱུག་ལྷ་བཅུ་དགུའི་སྒྲུབ་ཐབས་དང། འཇིག་རྟེན་དབང་ཕྱུག་དཔའ་བོ་གཅིག་པའི་སྒྲུབ་ཐབས།
འཇིག་རྟེན་དབང་ཕྱུག་གི་གཏོར་ཆོག་རྒྱས་པ། རྒྱལ་བ་རིགས་ལྔའི་བཀྲ་ཤིས་ཀྱི་ཚིགས་སུ་བཅད་པ། གྲུབ་ཆེན་མུ་ཡི་པས་མཛད་པའི་དཔལ་མངོན་པར་རྟོགས་པའི་འགྲེལ་པ་ཆེན་མོ།
འཁོར་ལོ་སྡོམ་པ་བཅུ་གསུམ་དང། ལྷ་ལྔ་དང། དཔའ་བོ་གཅིག་པའི་སྒྲུབ་ཐབས་ཤར་ཕྱོགས་བྷཾ་ག་ལའི་ཚལ་དུ་བདེ་མཆོག་གི་དཀྱིལ་འཁོར་ཞལ་གཟིགས་པའི་དུས་སུ་བསྟོད་པ། རྡོ་རྗེ་ཕག་མོའི་སྒྲུབ་ཐབས་ཆེ་བ་རིན་ཆེན་རྒྱན་ཞེས་པ་དང།
ཆུང་བ་གཅིག། རྡོ་རྗེ་རྣལ་འབྱོར་མ་ཞལ་གཟིགས་པའི་དུས་སུ་བསྟོད་པ། ཡང་མཁའ་སྤྱོད་མ་དཀར་མོའི་སྒྲུབ་ཐབས་ཆེ་ཆུང་གཉིས། འབྱུང་པོ་ཐམས་ཅད་པའི་གཏོར་མའི་ཆོ་ག།
རབ་ཏུ་གནས་པའི་ཆོ་ག། འཕགས་པ་ཀླུ་སྒྲུབ། ནཱ་རོ་པ། སྒེག་པའི་རྡོ་རྗེ་དང་གསུམ་སྙན་ནས་སྙན་དུ་བརྒྱུད་པའི་མན་ངག་ཕྱོགས་གཅིག་ཏུ་མཛད་པ། སྒྲོལ་མ་ཡིད་བཞིན་འཁོར་ལོའི་སྒྲུབ་ཐབས།
འཕགས་པ་བཅུ་གཅིག་ཞལ་གྱི་བསྟོད་པ། སྤྱན་རས་གཟིགས་གཙོ་འཁོར་གསུམ་གྱི་སྒྲུབ་ཐབས། ཡི་གེ་དྲུག་པའི་མན་ངག། སྤྱན་རས་གཟིགས་

ཀྱི་རི་མོའི་བརྡ་བཤད་པ། སྒྲོལ་མ་སྔོན་མོོའི་བསྟོད་པ་ཞལ་གཟིགས་དུས་སུ་མཛད་པ། ཛམ་བྷ་ལ་དཀར་པོའི་བསྟོད་པ། སྨན་བླ་གཙོ་འཁོར་གསུམ་གྱི་སྒྲུབ་ཐབས། ཚོགས་བདག་དཀར་པོའི་སྒྲུབ་ཐབས་ཆེ་ཆུང་གཉིས།
མི་གཡོ་བ་སྔོན་པོའི་སྒྲུབ་ཐབས། མགོན་པོ་གྲི་གུག་གི་སྒྲུབ་ཐབས། རྡོ་རྗེ་ལྕགས་སྒྲོག་གི་སྒྲུབ་ཐབས། རྟ་མགྲིན་ཤྭ་ན་བཞི་སྐོར་ལྷ་ལྔའི་སྒྲུབ་ཐབས་དང། དཀྱིལ་ཆོག། ཇོ་བོ་བོད་དུ་འབྱོན་ཁར་སློབ་མ་རྣམས་ལ་སྤྱི་ཆོས་སུ་གདམས་པ།
རྣམ་དག་གཙུག་གི་ནོར་བུ། གཞན་ཡང་ལྷ་བཙུན་པ་བྱང་ཆུབ་འོད། ལོ་ཆེན་རིན་ཆེན་བཟང་པོ། འོལ་རྒོད་པ་ཡེ་ཤེས་འབར། ཞང་སྣ་ཆུང་སྟོན་པ་རྣམས་ལ་གདམས་པ་དང།
གཞན་ཡང་བསྟན་འགྱུར་གྱི་ཐོ་རྣམས་སུ་ཇོ་བོའི་མཛད་བྱང་འབྱར་བ་གཙུག་ཏོར་དྲི་མེད་དང། གདུགས་དཀར་སོགས་ཀྱི་རྒྱ་གཞུང་མང་དུ་འདུག་ཀྱང་འདིར་མ་བཀོད་དོ། སྙེ་ཐང་དུ་མཛད་པར་གྲགས་པ་རིགས་ཀྱི་སྨོན་ལམ།
ལྟ་སྒོམ་སྤྱོད་གསུམ་གྱི་གླུ། བསམ་གཏན་ལ་བསྐུལ་བའི་གླུ། བདེ་བ་དྲུག་གི་གླུ། ལྟ་སྤྱོད་ཟུང་དུ་འབྲེལ་བའི་གླུ། དུས་མཆོད་བཞིའི་ངོས་འཛིན་དང་ཕན་ཡོན། བདེ་མཆོག་གི་རྒྱུད་ལ་བརྟེན་པའི་རླུང་གི་མན་ངག།
གཞན་ཡང་སྟོང་ཐུན་བརྒྱད་བཅུ་རྩ་གཉིས་སོགས་མཛད་བྱང་འབྱར་བ་མང་དུ་སྣང་ཞིང་ཕལ་ཆེར་མཛད་པར་མངོན་ཏེ་འདིར་དཔྱད་པ་ཞིབ་ཏུ་མ་བྱས་སོ། རྩ་ལྟུང་གི་འགྲེལ་པ་སོགས་ཁ་གཅིག་ལ་ཡང་།
ཇོ་བོས་མཛད་པ་ཡིན་མིན་བོད་སྔ་མ་དག་དཔྱད་པ་མཛད་མོད་འདིར་ཞིབ་ཏུ་མ་བྲིས་སོ། བཀའ་གདམས་གླེགས་བམ་དུ་གཏོགས་པ་ལ། སྤྱིར་དཔེ་ཚན་ལྔ་བཅུ་རྩ་བཞི་ལས། སྦྱོར་བའི་ཆོས་ལ་དཔེ་ཚན་བཞི་སྟེ།
འབྲོམ་ཆོས་ཀྱི་རྒྱལ་པོ་ཉིད་ཀྱིས་

ལོགས་སུ་ནན་གྱིས་བཏབ་པའི་བཀའ་རྒྱ་དང། རང་རྒྱུད་ལ་བསྐུལ་མ་འདེབས་པ་དད་པའི་ལྗོན་ཤིང་གཉིས། སྦྱོར་དངོས་གཉིས་ཀར་གལ་ཆེ་ལ། ལོ་བརྒྱུས་རྒྱུས་ངོ་མཚར་རྨད་དུ་བྱུང་བའི་དཔལ་འབྱོར་ཞེས་པ་གླེགས་བམ་གྱི་ཆོས་འབྱུང་དང།
རྙིང་སྙིང་གི་ཐིག་ལེའི་གསལ་བྱེད་ཟུང་འཇུག་ཉི་ཟླའི་ཐིག་ལེ་གཉིས། སྣར་ཐང་དུ་བཀོད་པ་སྟེ། དཔེ་ཚན་བཞི་པོ་འདི་གླེགས་བམ་དངོས་གཞི་ལ་མི་ཐེའོ། བྱང་ཆུབ་སེམས་དཔའི་སྤྱོད་པ་ནོར་བུའི་ཕྲེང་བ་ནི།
དངོས་གཞི་ཕ་ཆོས་བུ་ཆོས་གཉིས་ཀའི་རྩ་ཚིག་ཡིན་ལ། ཕ་ཆོས་ནི། བླ་མ་རྣམས་ལ་ཕྱག་འཚལ་ལོ། ཞེས་པ་ནས། མང་པོའི་ནང་དུ་ངག་ལ་བརྟག། གཅིག་པུར་འདུག་ན་སེམས་ལ་བརྟག།
ཅེས་པའི་བར། ལེའུ་ཉི་ཤུ་རྩ་གསུམ་དུ་བསྡུས་ནས་གསུངས་པའི་སྟེང་དུ་བཀའ་རྒྱ་མ། མ་འོངས་ལུང་བསྟན། འཆི་མེད་རྡོ་རྗེའི་གླུའི་ལེའུ་དང་གསུམ་བསྣན་པས་ལེའུ་ཉི་ཤུ་རྩ་དྲུག་དང། བུ་ཆོས་ལ། ཐེ་ཚོམ་ཐམས་ཅད་སྤང་བྱ་ཞིང།
ཞེས་པ་ལས་འཕྲོས་ཏེ། བྲམ་ཟེའི་ཁྱེའུ་གསལ་བའི་སྐྱེས་རབས་དང། དེ་ནས་རིམ་པ་བཞིན་རྩ་ཚིག་ལས་བརྩམས་ཏེ། རྔོག་གིས་ཞུས་པའི་སྐྱེས་རབས་ཉི་ཤུ་ལ། རྔོག་ཆོས་ཉི་ཤུ་དང།
ཁུ་སྟོན་ཕེབས་ནས་ཞུས་པ་གཉིས་ལ། ཁུ་ཆོས་གཉིས་ཏེ། ཉི་ཤུ་རྩ་གཉིས་བུ་ཆོས་ཡིན་ལ། ཁ་བསྐོང་གི་ལེའུ་སྟེ་བཞི་བཅུ་ཞེ་དགུ་ནི། གླེགས་བམ་དངོས་གཞིའོ། རྒྱལ་བ་ཡབ་སྲས་ཀྱི་བཀོད་པ་ཕུན་སུམ་པའི་གཏེར་ཞེས་པ།
ཕྱིས་སྣར་ཐང་དུ་བྱས་པ་དོན་བསྡུ་ལྟ་བུར་སྣང་ལ། འདི་ཡང་དངོས་གཞི་ལ་མི་ཐེའོ། གཞན་ཡང་ལམ་རིམ་དང། གསུང་སྒྲོས་ཐོར་བུ་བ་དང། འཕྲིན་ཡིག་དང། མན་ངག་སྣ་ཚོགས་པའི་སྐོར་རོ།
དང་པོ་ལམ་རིམ་ལ། སྤོ་ཏོ་བ་ནས་བརྒྱུད་པ། སྤྱན་སྔ་བ་ནས་བརྒྱུད་པ། གསང་ཕུ་

བ་ནས་བརྒྱུད་པའོ། དང་པོ་ནི། དོལ་པའི་བེའུ་བུམ་སྔོན་པོ་དང། དེའི་འགྲེལ་པ་ལྷ་འབྲི་སྒང་པས་མཛད་པ། བེའུ་བུམ་ཁྲ་བོ་ཞེས་པ། གླང་རི་ཐང་པ་དཔོན་སློབ་དང། ཤ་བོ་སྒང་པ་རྣམས་ཀྱི་གསུང་སྒྲོས་ཕྱོགས་གཅིག་ཏུ་བསྒྲིགས་པ།
དགེ་བཤེས་གྲབ་པས་མཛད་པའི་དཔེ་ཆོས་དང། བྲག་དཀར་བས་དེ་ཉིད་རྒྱས་སུ་བཏང་བ་གཉིས་ལ་བརྟེན་ནས། ལྕེ་སྒོམ་གྱིས་དཔེ་ཆོས་རིན་ཆེན་སྤུངས་པ་རྩ་འགྲེལ་མཛད་པ་གྲགས་ཆེ་བ་འདིའི་ཞབས་སུ་སྤྲོས་བསྡུས་བྱས་ཞེས་པ་གྲབ་པས་མཛད་པ་ལས་ཅུང་ཟད་སྤྲོས།
བྲག་དཀར་བས་མཛད་པའི་རྒྱས་པ་ལས། བསྡུས་ཤེས་པའི་དོན་ནོ། གཞན་ཡང་ཤར་བ་པས་མཛད་པའི་ལམ་རིམ་ཆེ་ཆུང་གཉིས། བྱ་མཆད་ཀྱི་གསུང་སྒྲོས་ཐོར་བུ་པ་རྣམས་དང།
དེ་ལས་བརྒྱུད་པ་བློ་སྦྱོང་གི་ཡིག་ཆ་ཆེ་ཆུང་དང། སེ་སྤྱིལ་བའི་ལམ་སྒྲོན་ས་བཅད། ཊིཀྐ། སྦས་པ་སྟོན་གཞོན་གྱི་ལམ་རིམ་དང། ལམ་སྒྲོན་ཊིཀྐ་སོགས་ཐོར་བུ་བ་འགའ་དང།
རྣལ་འབྱོར་བྱང་སེང་གི་བསྟན་རིམ་ལེགས་པ་ཞིག་ཀྱང་སྣང་ངོ། སྣར་ཐང་པའི་ཡིག་ཆ་ཡོད་ཚུལ་གོང་དུ་ཅུང་ཟད་རེ་སྨོས་ལ། ཁ་རག་སྐོར་གསུམ་གྱི་ནང་དུ་དཔལ་ལྡན་དགོན་པ་བའི་གསུང་སྒྲོས་བསྒྲིགས་པའི་ལམ་རིམ་དང།
གཞན་ཡང་གཞུང་པ་ནས་བརྒྱུད་པའི་གསུང་སྒྲོས་མཛད་བྱང་མེད་པ་མང་དུ་སྣང་ངོ། གཉིས་པ་བཤེས་གཉེན་སྤྱན་སྔ་བ་ནས་བརྒྱུད་པ་ལ། དགེ་བཤེས་སྟོན་པའི་གསུང། སྤྱན་སྔ་བ། བྱ་ཡུལ་བ།
གཙང་པ་རིན་པོ་ཆེ་རྣམས་སྙན་ནས་སྙན་དུ་བརྒྱུད་པ། རིན་པོ་ཆེ་གླང་ལུང་པས་བསྒྲིགས་པའི་ལམ་རིམ་དང། ཡང་རྣལ་འབྱོར་པ་ནས། སྟོད་ལུངས་པ་ཆེན་པོ། དགེ་བཤེས་ལྷ་བཟོ། ཉ་ག་མོ་པ། གླང་ལུང་པ་ཆེན་པོ།
གླང་ལུང་པ་ནས། ད་ལྟའི་བར་དུ་རིམ་པར་བརྒྱུད་པའི་

བསྟན་རིམ་ཆེན་མོ་ལ། རིན་པོ་ཆེ་ན་རིམ་གྱི་ཟིན་བྲིས་མཛད་བྱང་ཡོད་མེད་མང་དུ་སྣང་བ། འབེ་སངས་རྒྱས་སྒོམ་པས་མཛད་པའི་ཟིན་བྲིས་དང། རིན་པོ་ཆེ་གསེར་ཁང་པའི་ཟིན་བྲིས་དང། རིན་པོ་ཆེ་ཚུལ་ཁྲིམས་དར་གྱི་ཞལ་སྔ་ནས་མཛད་པའི་བསྟན་རིམ་ཆེན་མོ་ཉིད་མཆོག་ཡིན་ནོ།
ལམ་བསྟན་རིམ་གྱི་ཁྱད་པར། བསྟན་རིམ་དུ་གསུངས་པ་ནི། ཚོགས་སུ་འཆད་ན་བསྟན་པའི་རིམ་པ། ཉམས་ལེན་དུ་དྲིལ་བ་ལམ་གྱི་རིམ་པ། གཞུང་དུ་བཀོད་པ་བྱང་ཆུབ་ལམ་གྱི་སྒྲོན་མ་སྟེ་དོན་གཅིག་ལ་མིང་གསུམ་བཏགས་པ་དང་འདྲ་གསུང་བ་དང།
ཐར་པ་དོན་གཉེར་གྱི་གང་ཟག་སངས་རྒྱས་ཀྱི་སར་འགྲོ་བ་ལ་བསྟན་པའི་ཆོས་ཐམས་ཅད་ལམ་གྱི་རིམ་པར་དྲིལ་ནས་ཉམས་སུ་ལེན་པས།
ལམ་བསྟན་པའི་རིམ་པ་ཞེས་གསུངས་པ་ལྟར་ན། ཁྱད་པར་ཆེར་མེད་ཀྱང་ཅུང་ཟད་འབྱེད་ན། ཆོས་ཁུངས་བཙུན་པར་རྟོགས་པའི་ཕྱིར་ཐོག་མར་ལོ་བརྒྱུས་རྒྱུས་དང། དེ་ལས་བརྒྱུད་པ་རྗོད་བྱེད་སྡེ་སྣོད་གསུམ་དང།
བརྗོད་བྱ་བསླབ་པ་གསུམ། གང་ཟག་གཅིག་གི་ལམ་དུ་ལུང་རྣམ་དག་དང་སྦྱར་ཏེ་འགལ་མེད་དུ་སྟོན་པ་བསྟན་པའི་རིམ་པ་དང། དེའི་དོན་ཐེག་པ་ཆེན་པོའི་ལམ་གྱི་རིམ་པར་དྲིལ་ནས་སྟོན་པ།
ལམ་རིམ་ཞེས་གསུངས་པ་ཡིན་ནོ། ཡང་སྟོད་ལུངས་པ་ནས་བརྒྱུད་པའི་བདེན་གཉིས་དང། བདེན་བཞིའི་ཆོས་སྐོར་དང། ཆོས་ཐུན་རེར་ཉམས་ལེན་དོན་ཚན་བཞི་བཞིར་བསྡུས་པ། བཞི་ཚན་ཆོས་ཐུན་བཅུ་དགུ།
ཇ་ཆོས་ཆོས་ཐུན་ལྔ་བཅུ་དང། ཇོ་བོས་མང་ཡུལ་ཅོག་ག་རི་ལ་ལྗོངས་རྒྱུ་བའི་དུས་གསུངས་པ། རི་ཆོས་སུ་གྲགས་པ་དང། ལམ་སྒྲོན་ལ་གོང་དུ་སྨོས་པའི་ཊཱིཀྐ་དང། མཚམས་ནམ་མཁའ་གྲགས་དང། ཆུ་མིག་པ་གཉིས་ཀྱི་ཊཱིཀྐ་།
གཞན་ཡང་གསུང་སྒྲོས་བཀོད་པའི་ཊཱིཀྐ་མཛད་བྱང་མེད་པ་མང་དུ་སྣང་

བ་ནི། བཀའ་གདམས་ཀྱི་བཤེས་གཉེན་གོང་མ་རྣམས་བླ་མའི་གསུང་ལ་ཟིན་བྲིས་ཙམ་ལས་མཛད་བྱང་མི་སྦྱོར་བ་དང། སློབ་མ་རྣམས་ཀྱིས་ཀྱང། བཀའ་འབུམ་བསྒྲིགས་པ་སོགས་ཆེར་མ་མཛད་ཅིང། གསུང་སྒྲོས་ཐོོར་བུ་བ་འདུག་པ་ཡང་ཡུན་རིང་བས་ཁ་མཐོར་བ་སོགས་མ་སྤྲོས་སོ།
གསུམ་པ་གསང་ཕུ་བ་ནས་བརྒྱུད་པ་ལ། རྔོག་ལེགས་ཤེས་མཛད་པའི་ལམ་རིམ་ཤོ་ལོ་ཀ་དྲུག་དང། དེའི་གསལ་བྱེད་བློ་ལྡན་ཤེས་རབ་ཀྱིས་མཛད་པ་ཤོག་བུ་ཉི་ཤུ་ཙམ་དང།
དེ་ཉིད་རྒྱས་པར་འཆད་པ་གྲོ་ལུང་པས་མཛད་པའི་བསྟན་རིམ་ཆེན་མོ་ཉིད་ཡིན་ནོ། གཉིས་པ་གསུང་སྒྲོས་ཐོར་བུའི་སྐོར་ལ། བློ་སྦྱོང་མཚོན་ཆ་འཁོར་ལོ། རྨ་བྱ་དུག་འཇོམས། དགྱེར་སྒོམ་རྡོ་རྗེའི་གླུ།
བློ་སྦྱོང་སེམས་པའི་རིམ་པ། གསེར་གླིང་པས་ཇོ་བོ་ལ་གནང་བའི་རྟོག་པ་འབུར་འཇོམས་རྩ་འགྲེལ་བློ་སྦྱོང་ལྷན་ཐབས་བཞི་པ། དེའི་སྒོ་ནས་སྡིག་པ་བཤགས་པ་དང། འཁོན་སྦྱང་བའི་ཆོ་ག།
ཀུ་སྣ་ལིའི་ཚོགས་སོག་གསོག་ བློ་སྦྱོང་ཀུན་དུ་བཟང་པོ། བློ་སྦྱོང་སྟན་ཐོག་གཅིག་མ། བློ་སྦྱོང་ཐུན་བརྒྱད་མ། གླང་རི་ཐང་པའི་ཚིག་རྐང་བརྒྱད་མ། དེའི་འགྲེལ་པ་བྱ་སྟོན་གྱིས་མཛད་པ། བློ་སྦྱོང་རྟེན་འབྲེལ་སྙིང་པོ་དང།
བཀའ་གདམས་ཐོར་བུ་བ་སོགས་དང། གཞན་ཡང་རྒྱལ་པོ་སའི་སཾ་གྷས་ཞུས་པའི་བོད་ཀྱི་རྣམ་གཞག་སོགས་མང་དུ་སྣང་ངོ། གསུམ་པ་འཕྲིན་ཡིག་གི་སྐོར་ལ། ཇོ་བོས་མཛད་པ་གོང་དུ་བཤད་ལ།
ལོ་ཙཱ་བ་རིན་ཆེན་བཟང་པོས་སྐུ་མཚམས་ནས་གྲོགས་པོ་རྣམས་ལ་སྤྲིངས་པ། དགེ་བཤེས་སྟོན་པས་ཇོ་བོ་སྤྱན་འདྲེན་པའི་དུས། མངའ་རིས་ནས་བོད་སྟོན་རྣམས་ལ་སྤྲིངས་པ་ཚིགས་སུ་བཅད་པ་བཅུ་དགུ་པ།
ཞང་འཕྲེང་ཁ་བེར་ཆུང་ལ་སྤྲིངས་པ་སྔ་

ཕྱི་གཉིས། སྒོམ་ཆེན་བྱང་ཆུབ་ལ་སྤྲིངས་པ། བཤེས་གཉེན་བློ་གྲོས་འབྱུང་གནས་ལ་སྤྲིངས་པ། ཨ་མེས་སྨན་རྒན་སོགས་ལ་གདམས་པའོ། སྤོ་ཏོ་བས་རང་གི་སློབ་མ་རྣམས་ལ་སྤྱིར་སྤྲིངས་པ། རང་གི་གྲོགས་པོ་དོལ་བའི་བླ་མ་ལ་སྤྲིངས་པ།
གཡའ་ངོས་དགོན་པར་སྤྲིངས་པ། ཡུང་བའི་ཆང་འཐུང་རྣམས་ལ་སྤྲིངས་པ། བྱ་ཡུལ་གྱི་མཆོད་གནས་ལོ་ཆུང་ལ་སྤྲིངས་པ། ཞོགས་ཡ་གད་དུ་སྤྲིངས་པའི་ཡི་གེ་རྣམས་སོ། སྤྱན་སྔས་སྣེའུ་ཟུར་པ་ལ་དང་པོར་སྤྲིངས་པ།
རྗེས་སུ་སྤྲིངས་པ་གདམ་ངག་ཚིག་དྲུག་མ་དང། དགེ་བཤེས་དབང་སེང་ལ་སྤྲིངས་པ། བྱ་ཡུལ་བ་ཉེར་གནས་མཛད་དུས་གདམས་ཟེར་བ་སོགས་དང། སྟབས་ཀ་བས་མངའ་རིས་རྒྱལ་པོ་ལ་སྤྲིངས་པ།
མཁའ་རུ་བས་རྔོག་བློ་ལྡན་ལ་སྤྲིངས་པ། མཆོད་གནས་དབང་ངེ་ལ་སྤྲིངས་པ། ཤ་བོ་སྒང་པ་ལ་སྤྲིངས་པ། སྒོམ་ཆེན་སེང་གེ་སྒྲ་ལ་སྤྲིངས་པ་སོགས་ཤར་བ་པའི་འཕྲིན་ཡིག་སུམ་བཅུ་རྩ་བཞི།
གཞན་ཡང་དཔལ་ལྡན་དགོན་པ་བའི་བཅའ་ཡིག། སྤོ་ཏོ་བའི་བཅའ་ཡིག། ཞང་སྟོན་ཤར་བ་པས་སྔ་ཕྱིར་བྱས་པ་གཉིས་ཏེ། དགེ་འདུན་སྤྱིའི་བཅའ་ཡིག་བཞིའོ། དེ་རྣམས་ནི་ཐོས་ཟློས་ཙམ་མིན་པར་མཐོང་བ་རྣམས་བཀོད་དོ།
བཞི་པ་མན་ངག་གི་སྐོར་ལ། བཀའ་གདམས་ལྷ་བཞིར་གྲགས་པ། དམ་ཚིག་གསུམ་བཀོད་ཀྱི་རྒྱུད་ལ་བརྟེན་པ་ཐུབ་པ་གཙོ་འཁོར་གསུམ་བསྒོམས་ཏེ། དེ་བཞིན་བཤེགས་པའི་ཡིག་བརྒྱ་བཟླས་ནས་སྡིག་པ་སྦྱང་བ་དང།
བྱང་ཆུབ་སེམས་དཔའི་ལྟུང་བ་བཤགས་པ། གཙུག་ལག་ཁང་བཞེངས་ཚུལ་སོགས་སྣང་ངོ་། སྤྱན་རས་གཟིགས་ཀྱི་སྐོར་ལ། ཇོ་བོས་མཛད་པ་གོང་དུ་སྨོས་ལ། དེའི་གསལ་བྱེད་ཀྱི་སྒྲུབ་ཐབས། རྫོགས་རིམ། ལས་ཚོགས་ལ་རྣལ་འབྱོར་ལྔ་དང།
དུག་གསུམ་ཤད་ཀྱིས་སྦྱོང་བའི་མན་ངག།ཞི་དྲག་གི་སྦྱིན་སྲེག་ལ་སོགས་

ཉི་ཤུ་ཙམ་དང། སྒྲོལ་མའི་སྐོར་ལ། ཇོ་བོ་རྒྱ་གར་ནས་བོད་དུ་འབྱོན་ཁར། རྡོ་རྗེ་གདན་ལ་སྐོར་བ་མཛད་པའི་དུས། སྒྲོལ་མ་ཉིད་ཀྱིས་གསུངས་པའི་བསྟོད་པ་ཤོ་ལོ་ཀ་ཉེར་གཅིག་དང་སྦྱར་བའི་སྒྲུབ་ཐབས།
ལས་ཚོགས་རྣམས་དང། སྒྲོལ་མ་དཀར་མོ་ལ་ཇོ་བོའི་གཞུང་དང་རྗེས་སུ་འབྲེལ་བ། ངག་དབང་གྲགས་པ་དང། གསེར་གླིང་པ་ནས་བརྒྱུད་པའི་ཚེ་ཁྲིད། ལས་ཚོོགས་མང་པོ་དང་བཅས་པ། མི་གཡོ་བ་སྔོན་པོ་ལ། ཇོ་བོའི་གཞུང་དང།
དཔལ་ལྡན་དགོན་པ་བས་བུར་གྱི་ཉ་ག་མོར་སྒོམ་མཛད་ཀྱི་བཞུགས་པ་ལ། བར་ཆད་ཀྱི་མཚན་མ་བྱུང་བ་ཇོ་བོ་ལ་ཞུས་པས། ང་ལ་རྣལ་འབྱོར་བསྲུང་བའི་མན་ངག་ཡོད་གསུང་ནས། མི་གཡོ་བའི་དམིགས་པ་སྐོར་གསུམ་དང།
སྒྲུབ་ཡིག་ཆེ་ཆུང། རྒྱུད་མན་ངག་དང་བཅས་པ་རྫོགས་པར་གནང། ཁ་གཅིག་སྒྲུབ་ཡིག་ཆེ་བ། བྱ་རྒྱུད་ཀྱི་ནང་གི་མི་གཡོ་བའི་རྒྱུད་ལ་ལེའུ་དང་ལས་ཚོགས་མང་དུ་ཡོད་པ་འདིི་ཡིན་ཞེས་ཟེར།
སྒྲུབ་ཡིག་བར་པ་སོགས། མན་ངག་རྣམས་དགོན་པ་བ་ནས་སྣེའུ་ཟུར་པ་ལ་བརྒྱུད་པ་དང། བྱ་ཡུལ་བ་ནས་བརྒྱུད་པ་གཉིས། དགྱེར་སྒོམ་ལ་བཞུགས་པ་སངས་རྒྱས་དབོན་ལ་གནང། དེའི་གསུང་ལ་རྟོགས་ལྡན་བཟང་མོ་བས་ཟིན་བྲིས་སུ་བཏབ་པ་ད་ལྟ་ཡོད་པ་འདིའོ།
མི་གཡོ་བ་བླ་མེད་ཀྱི་རྒྱུད། ཕྱིས་ཤུར་ཀེ་ལོ་ཙཱ་བ་གྲགས་པ་རྒྱལ་མཚན་གྱིས་བསྒྱུར་ཅིང། དབང་རྒྱུད་དང་བཅས་པ་བྱུང་ངོ། གཞན་ཡང་ཚོགས་བདག་དཀར་པོ་ལ།
གསེར་གླིང་པ། ནཱ་རོ་པ། ཁ་ཆེ་རིན་ཆེན་རྡོ་རྗེ་རྣམས་ཀྱི་རྒྱ་གཞུང་རེ་ཇོ་བོས་མཛད་པ་གཉིས་དང་ལྔ། ཚོགས་བདག་གི་སྐྱེས་རབས། གཟུངས་རིངས། ཕྱི་སྒྲུབ། ནང་སྒྲུབ། གསང་སྒྲུབ་ཀྱི་སྐོར་གསེར་གླིང་པས་ཇོ་བོ་ལ་གནང་བ་དང།
གཞན་ཡང་ལས་ཚོགས་ལེའུ་བཅུ་བཅོ་

ལྔ་པ་དང། ལེའུ་སུམ་བཅུ་རྩ་གཅིག་པ་རྣམས། ཇོ་བོས་རྣལ་འབྱོར་པ། དེས་སྤྱན་སྔ་བ། དེས་བྱ་ཡུལ་བ་ལ་བརྒྱུད་པའོ། ཚོགས་བདག་དཀར་པོ་འདི་འཇིག་རྟེན་པའི་ཚུལ་བསྟན་ཀྱང། ཁ་གཅིག་སྤྱན་རས་གཟིགས་ཀྱི་སྤྲུལ་པར་བཞེད།
བཀའ་བརྒྱུད་འདིའི་ལུགས་ཀྱི་བདུད་རྩི་འཁྱིལ་པའི་སྤྲུལ་པར་བཞེད་དེ་མི་འགལ་ལོ། ཡང་ཛམ་བྷ་ལ་དཀར་པོ་འབྲུག་ཞོན་ལྷ་མོ་བཞིས་བསྐོར་བ་ནི། ཇོ་བོས་རི་བོ་པོ་ཏ་ལའི་འགྲམ་དུ་བྱོན་པའི་དུས།
སྤྱན་རས་གཟིགས་ཀྱིས་ཞལ་དངོས་སུ་བསྟན་ནས་གནང་ཏེ། ཕྱི་ནང་གསང་གསུམ་གྱི་ལས་ཚོགས་དང། ཆུ་སྦྱིན་བྱ་ཐབས་སོགས་དང། རྨེ་བརྩེགས་ལྗང་ཁུའི་སྒྲུབ་ཐབས་ལས་ཚོགས་དང་བཅས་པ་དང། གཙུག་ཏོར་དྲི་མེད།
གཙུག་ཏོར་གདུགས་དཀར་གྱི་རྗེས་གནང་ལ་སོགས་པ་ཇོ་བོ་ནས་བརྒྱུད་པ་ད་ལྟ་མ་ཆད་པར་བཞུགས་སོ། ཇོ་བོ་ནས་བརྒྱུད་པའི་དབང་བརྒྱུད་ཡོད་པ་ལ། བདེ་མཆོག་ལུ་ཡི་པ། བདེ་མཆོག་བཅུ་གསུམ་མ།
གསང་འདུས་འཕགས་ལུགས། ཡེ་ཤེས་ཞབས་ལུགས། ཇོ་བོ་ཉིད་ཀྱི་གསང་འདུས་འཇིག་རྟེན་དབང་ཕྱུག། མ་ཧཱ་མ་ཡཱ། མི་འཁྲུགས་པ། ཡོ་ག་གཙུག་དགུ། ཀུན་རིག་ཇོ་བོ་ལུགས། སྒུར་པ་རྣམས་དེ་ལས་བརྒྱུད་ཅིང་ཕྱག་ལེན་མཛད་པས་སྒུར་ལུགས་སུ་གྲགས་པ་དང།
རྡོ་རྗེ་ཕག་མོ་རིན་ཆེན་རྒྱན་དང། སྤྱན་རས་གཟིགས་ལྷ་མངས་སུ་གྲགས་པ། ཀླུ་སྒྲུབ་དང་ཇོ་བོ་ཉིད་ཀྱིས་མཛད་པའི་གཞུང་དང་རྗེས་སུ་འབྲེལ་བའི་དབང་བཀའ་ལ་སོགས་པ་ད་ལྟ་བཞུགས་པ་མང་དུ་སྣང་ངོ།
ཆོས་སྐྱོང་སྐོར་ལ། བཀའ་གདམས་པ་སྤྱི་ལ་གྲགས་པ། མགོན་པོ་གྲི་གུག་ལ་གཙོ་རྐྱང། ལྷ་གསུམ། ལྷ་བཞི། ལྷ་ལྔ། ལྷ་མངས་སོགས་ལུགས་མང་དུ་འདུག་པ་རྣམས་ལ།
མགོན་པོའི་རྒྱུད་འགའ་རེ་དང། རྒྱ་གཞུང་ཆེ་ཆུང་བཅུ་བཅོ་ལྔ་ཙམ་སྣང་བའི་

གཙོ་རྐྱང་ལ་ཇོ་བོ་ཆེན་པོ་དང། ཨ་བ་དྷཱུ་ཏི་པ་གཉིས་ཀྱི་གཞུང་རེ་དང། དེ་ལ་པཎྜི་ཏ་འཇམ་དཔལ་དབྱངས་ཀྱི་འགྲེལ་པ་དང། གཙོ་འཁོར་གསུམ་དུ་བྱེད་པ་པཎྜི་ཏ་གྲགས་པ་རྡོ་རྗེའི་རྒྱ་གཞུང་དང། དེའི་གསལ་བྱེད།
བྱ་ཡུལ་བས་མཛད་པ་ལ་བརྟེན་ནས། བྱིན་བརླབས་ཀྱི་བརྒྱུད་པ་ཡང་མངའ་བས། བླ་མ་གོང་མ་རྣམས་འདི་མཛད་པ་མང་ལ། ལྷ་བཞི་བྱེད་ན། མགོན་པོའི་མདུན་དུ་གནོད་སྦྱིན་ལག་ན་རྡོ་རྗེ། རྡོ་རྗེ་གསོར་ཐབས་སུ་འཛིན་པ།
གནོད་སྦྱིན་གྲངས་མེད་པའི་ཚོགས་ཀྱིས་བསྐོར་བ། ནཱ་རོ་པའི་གཞུང་དང་བསྐུལ་ནས་འབྱུང་བ་བཞིན་བསྐྱེད་པ་དང། ཡང་ལག་ན་རྡོ་རྗེའི་དོད་དུ་མགོན་པོ་ཏྲཀ་ཤད་ཡོད་པ། བོད་ཀྱིས་བྱས་པའི་ལྷ་བཞི་གཅིག་ཀྱང་འདུག་གོ།
ལྷ་ལྔར་བྱེད་ན། པཎྜི་ཏ་ལས་ཀྱི་རྡོ་རྗེའི་གཞུང་ལྟར། ལྕམ་དྲལ་གསུམ་གྱི་མདུན་དུ་གཏུམ་པོ་ལྕེ་སྤྱང་གདོང་ཅན་དང། རྒྱབ་ཏུ་སྲིན་པོ་ལེགས་སྲེད་དམར་པོ་གཉིས་བསྐྱེད་ལ།
ལེགས་སྲེད་དམར་པོ་འདི་ལྷོ་ནུབ་པ་ཡིན་པར་བཞེད་ཅིང། མདུན་དུ་བསྐྱེད་ནས་ལས་ལ་བཀོལ་བའི་སྒྲུབ་ཡིག་ཀྱང་ཡོད་དོ། ཡང་ཇོ་བོའི་རྒྱ་གཞུང་དུ་གཙོ་བོ་ལ་མཁའ་འགྲོ་མ་བཞིས་བསྐོར་བའི་ལྷ་ལྔ་ཅིག་གསུངས་པ་དང།
ཡང་གྲི་གུག་རིགས་ལྔ་དང། གཙོ་བོ་ལ་གཤིན་རྗེ་ཕོ་བརྒྱད་མོ་བརྒྱད་ཀྱིས་བསྐོར་བ། ལྷ་བཅུ་བདུན་ཟངས་གྲི་ཅན་དུ་གྲགས་པ་གཉིས་ལ། བྲམ་ཟེ་མཆོག་སྲེད་ཀྱི་གཞུང་ཆེ་ཆུང།
དབང་རྒྱུད་དང་བཅས་པ་ཡོད་པ་དང། ཡང་གཙོ་བོ་ལ་ཡེ་ཤེས་ཞབས་ལུགས་ཀྱི་ཕྱོགས་སྐྱོང་བཅུ་བཅོ་ལྔས་བསྐོར་བ་དང། མགོན་པོ་རྟ་མངས་སུ་གྲགས་པ། མགོན་པོའི་བསྐུལ་ནས་འབྱུང་བ་སོགས་ཡོད་པས། དེ་དག་གི་མངོན་རྟོགས་དང་རྒྱ་གཞུང་གང་ནས་གང་བཤད་སོགས་དོན་དུ་གཉེར་ན་གཞན་དུ་བལྟའོ།
ཡང་

མགོན་པོ་ལྷོ་ནུབ་པ། ཞལ་དམར་བ། མི་ཐུང་གསོད་བྱེད། མཐར་སྐྱེས་མ་ཞེས་མཚན་གྱི་རྣམ་གྲངས་བཞི་དང་ལྡན་པ་འདི་ལ། ཇོ་བོའི་རྒྱ་གཞུང་དང། དེའི་གསུང་ལ་བཤེས་གཉེན་སྟོན་པས་བཀོད་པའི་གབ་པ་མངོན་ཕྱུང་དུ་གྲགས་པ།
ཕྱི་སྒྲུབ། ནང་སྒྲུབ། གསང་སྒྲུབ་སོགས་ལ་ཕྱིས་ཀྱིས་བྱས་པའི་ཡིག་ཆ་མང་དུ་འདུག་ལ། འདི་དབང་གི་གྲི་གུག་ཡིན་པར་རིན་པོ་ཆེ་ཆོས་ཀྱི་རྡོ་རྗེ་བཞེད་དོ། གྲི་གུག་གི་འཁོར་དུ་ཡོད་པའི་མགོན་པོ་ལྕེ་སྤྱང་གདོང་ཅན་ལ།
གླང་རི་ཐང་པ་ནས་རྒྱ་ལྕགས་རི་གོང་ཁ་པ་ལ་བརྒྱུད་པའི་རྗེས་གནང་དང་ལས་ཚོགས་སོགས་འདུག་ལ་མགོན་པོ་བེང་ལ་ཇོ་བོ་ནས་བརྒྱུད་པ་གཙོ་འཁོར་ལྔའི་རྗེས་གནང།
དགོས་སྒྲུབ་སོགས་དང། མགོན་པོ་ཏྲཀ་ཤད་ལ་མི་འདྲ་བ་མང་ཡང། བཀའ་གདམས་པ་ནས་བརྒྱུད་པ་རྐང་ཐང་དང། སེང་ཞོན་དུ་ངེས་པས། འདི་ལ་སྒྲུབ་ཐབས་དང། ཞི་དྲག་གི་ལས་ཚོགས་མང་ངོ། ནམ་མཁའི་གོས་ཅན་ལ་བཀའ་གདམས་གླེགས་བམ་ནས།
མཆེད་བཅུ་གཉིས་སུ་གསུངས་པ་ནི། གསེར་མཚོ་མ་དང། འོད་མཚོ་མ། བསྟན་སྐྱོང་མ་དང་ཡིད་འཛིན་མ། སྟོབས་མོ་ཆེ་དང་དྲག་ཤུལ་ཅན། ཁྲག་མདོག་མ་དང་དུད་ཁ་མ། ཐོགས་མེ་མ་དང་སྟོབས་མོ་ཆེ།
དབང་སྡུད་མ་དང་ལས་འཇོམས་མ། བཅུ་གཉིས་སྟོབས་ཆེན་བསྟན་བསྲུང་ཀུན། ཁོ་བོའི་བསྟན་པ་མི་སྐྱོང་ན། ཅི་སྟེ་ཁོ་བོའི་སླད་བཞིན་འབྲང། ཞེས་གསུངས་ཤིང། ལམ་ཡིག་ལས། མཆེད་བཞིར་གསུངས་པ་ནི།
རྡོ་རྗེ་ཤུགས་ཆེན་མ། འོད་ལྡན་མ། དུང་སྐྱོང་མ ནམ་མཁའི་གོས་ཅན་རྣམས་སོ། མགོན་པོ་ལྷོ་ནུབ་པ་དང། ནམ་མཁའིི་གོས་ཅན་ནི། རྒྱ་གར་ནས་ཇོ་བོའི་ཕྱགས་ཕྱིར་ལུགས་སྐུ་དང།

རྒྱ་དཔེའི་དགོས་ཀྱི་བཀའ་སྲུངས་ལ་བྱོན་ཞེས་འབྱུང་ལ། ནམ་མཁའི་གོས་ཅན་ཞེས་པ་སྐུ་གཅེར་བུའི་དོན་ཡིན་ཀྱང། རྒྱན་ཅན་སོགས་ནི་ཞལ་གཟིགས་ཡིན་ནོ། བྱ་ཡུལ་གྱི་ལྷ་མོ་དམར་མོ་ནི། རེ་མ་ཏི་མཆེད་བཞིའི་དབང་གི་རེ་མ་ཏི་ཡིན་ཏེ།
འདི་ལ་ཙཎྜི་དམར་མོ་ཞེས་པ་གཏུམ་མོ་དམར་མོ་ཞེས་པའོ། གཞན་ཡང་སྔོན་གྱི་སྐྱེས་ཆེན་རྣམས་ཀྱི་གསན་ཡིག་ཆེ་ཆུང་དང། བླ་མ་རྣམས་ཀྱི་གསུང་ལས་མང་དུ་ཐོས་ཀྱང། འདིར་རྒྱས་པར་མ་སྤྲོས་ཤིང།
འདི་ཙམ་ཞིག་སྨོས་པ་ཡང། ཁ་གཅིག་ལ་མངས་པ་དང། དགོས་པ་ཆུང་བའི་བློ་སྐྱེ་བ་སྲིད་པ་ཡིན་པས། ལེགས་པར་བཤད་པ་སྣང་ཡང་དོན་དུ་མི་གཉེར་ལ། དུས་ཀྱི་དབང་གིས་ལུགས་འདི་དག་དོན་དུ་གཉེར་བ་དཀའ་བར་སྣང་ཡང།
འདི་དག་ལ་བརྟེན་ནས་ཀྱང་རགས་པ་ཙམ་རྟོགས་ཤིང། ཞིབ་ཏུ་འཚོལ་བའི་སྒོར་འགྱུར་བ་སྲིད་དམ་སྙམ་ནས་བཀོད་ལ། བློ་གྲོས་དང་ལྡན་ཞིང་བཀའ་བརྒྱུད་འདི་ལ་དད་པ་དང་ལྡན་པ་རྣམས་ཀྱིས་ཇི་ལྟར་རིགས་པ་བསྣན་ཅིང་སྤེལ་བར་བྱའོ།
འདིར་སྨྲས་པ། དེ་སྐད་མང་དུ་ཐོས་པའི་སྨྲ་བ་པ། ལྷའི་དབང་པོའི་མགྲིན་པའི་དཀྱིལ་འཁོར་ལས། ངོ་མཚར་གཏམ་གྱི་འོད་འཕྲེང་གསར་པ་འདི།
སྐལ་ལྡན་བློ་གསལ་མགྲིན་པའི་རྒྱན་དུ་འབུལ། དེ་ལྟར་གངས་རིའི་ཁྲོད་འདིར་རྒྱལ་བའི་བསྟན་པ་འཛིན་པའི་སྐྱེས་ཆེན་པཎ་གྲུབ་བསམ་གྱིས་མི་ཁྱབ་པ་ཞིག་བྱོན་པ་ལས། བསྟན་པ་སྤྱི་ལ་བཀའ་དྲིན་ཆེ་བ་སྔོན་མཁན་ཆེན་ཞི་བ་འཚོ་དཔོན་སློབ་ནས་བརྒྱུད་པ་དང།
ཕྱིས་དཔལ་ལྡན་ཨ་ཏི་ཤའི་བཀའ་བརྒྱུད་ཉིད་མཆོག་ཡིན་ལ། གཞན་ཡང་མདོ་རྒྱུད་ཚད་ལྡན་གྱི་ཚིག་དོན། ཤིང་རྟ་ཆེན་པོ་རྣམས་ཀྱིས་བཀྲལ་བའི་ལམ་

སྲོལ་འཛིན་ཅིང་སྤེལ་བར་མཛད་པའི་སྐྱེས་བུ་དམ་པ་རང་རང་གི་ཆོས་སྲོལ་གང་འཛིན་ཀྱང་གཙུག་གི་ནོར་བུ་ལྟར་བསྟེན་ཅིང། ཡོན་ཏན་བརྗོད་པའི་གནས་སུ་གྱུར་པས། ཆོས་དང་གང་ཟག་ལ་རིས་སུ་བཅད་ནས་སྨྲ་བའི་བློས་མ་ཡིན་གྱི།
བཀའ་གདམས་ཀྱི་བཤེས་གཉེན་གོང་མ་དེ་རྣམས་ཡོན་ཏན་སྦེད་པ་ལ་གཙོ་བོར་མཛད་པ་ནི། གླེགས་བམ་ལས། ཇོ་བོ་ཡབ་སྲས་ཀྱི་སྐྱེས་རབས་རྣམས་ཆོས་ལུགས་མི་གཅིག་པའི་སྣོད་མིན་ལ་གསང་བར་ཡང་གདམས་ཤིང།
ལམ་ཡིག་ལས་ཀྱང། བཀའ་གདམས་པ་གོང་མ་རྣམས་ཀྱི་བཞེད་པ་སྐྱེ་བ་དྲན་པ་ཙམ་ལ་ཡོན་ཏན་དུ་མི་མཛད། སྦས་པའི་གཏེར་བསྲུང་སླ་བ་བཞིན་དུ། ཡོན་ཏན་ཐམས་ཅད་ནང་དུ་སྦེད་པ་ཡིན། བླ་མ་རྗེ་བཙུན་ཆེན་པོ་ལ་ཕྱག་དར་སྟོན་པ་སོགས་ཀྱིས།
ཇོ་བོའི་སྐུ་ཚེ་སྔ་ཕྱི་དང། སངས་ཇི་ལྟར་རྒྱ་བའི་ལོ་བརྒྱུས་རྒྱུས་ཡི་གེར་བྲི་བ་ཞུས་པས། གཙུག་ཏོར་དུ་བཅད་དོ། ཕུར་བུས་གདབ་པོ་བྱ་བ་དེ་བགེགས་ལ་ནུས་པ་མེད་པར་བྱེད་པ་ཡིན།
དེ་བཞིན་དུ་བཀའ་དང་བླ་མའི་མན་ངག་ལ་ཚིག་གི་ཕུར་པ་བཏབ་པས་བྱིན་བརླབས་ཆུང་དུ་འགྲོ་བ་ཡིན། དེས་ན་ཆོས་ཚོང་དུས་ཀྱི་འོ་མ་བཞིན་དུ་འགྲོ་བས། ཚིག་ཟིན་པར་བྱ།
དོན་གོ་བར་བྱ། རྟོགས་པ་རྒྱུད་ལ་སྐྱེས་པར་བྱ། ཡི་གེར་མི་བྲི་བར་བྱ་གསུང་ནས། ཕྱག་དར་ལ་ནན་ཆགས་སུ་མཛད་ཅིང་གསུངས་ཤེས་ཁུངས་སུ་མཛད་ནས། རྗེས་སུ་འབྲང་བ་རྣམས་ཀྱིས་ཀྱང་རྣམ་ཐར་རྒྱས་པ་མ་བཀོད་ཅིང།
གདུལ་བྱ་ཐུན་མོང་བ་དང་བསྟུན་པའི་རྣམ་ཐར་མདོར་བསྡུས་ཙམ་དང། འདས་དུས་ངོས་འཛིན་གྱི་ཡི་གེ་ཆེ་ཆུང་མ་གཏོགས། རྣམ་ཐར་ཕྱོགས་གཅིག་ཏུ་བསྒྲིགས་པ་

མ་མཐོང་བས། ཐན་མོང་བ་གང་མཐོང་རྣམས་འདིར་ཕྱོགས་གཅིག་ཏུ་མདོར་བསྡུས་ཏེ་དད་པའི་བློས་བཀོད་པའོ། བརྒྱུད་པ་གསུམ་ལྡན་དམ་པ་རྣམས་ཀྱི་རྣམ་ཐར་དྲི་མེད་ཡོན་ཏན་རིན་ཆེན་དུ་མས་གང་བ་ཅན། ཐུགས་རྗེའི་བྱིན་བརླབས་གཏིང་མཐའ་མི་མངོན་ཕྲིན་ལས་རྣམ་བཞིའི་རྦ་བརླབས་རྒྱུན་ཆད་མེད་པར་གཡོ་བས་བརྗིད།
རྣམ་དག་ལྟ་བའི་རིན་ཆེན་མཆོག་གི་ཅོད་པན་དང་ལྡན་སྙིང་རྗེའི་གླུ་དབང་སྤྱན་ཟུར་རོལ་པས་མཛེས།
བརྒྱད་ཁྲི་བཞི་སྟོང་ཆོས་ཀྱི་བཅུད་ལྡན་རྣམ་ཐར་མཚོ་ཆེན་འདི་ནི་འགྲོ་བའི་དཔལ་དུ་རྒྱས་གྱུར་ཅིག། བླ་མའི་རྣམ་ཐར་དྲི་མེད་བདུད་རྩིའི་ཆུ། ཐུབ་བསྟན་པདྨོའི་བཞིན་རས་གསལ་མཛད་པ། སྐལ་བཟང་མིག་ལ་ཡ་མཚན་དཔལ་སྟེར་བའི།
ལེགས་བཤད་འདི་ནི་སྔོན་མེད་གངྒའི་རྒྱུན། ཁ་ཅིག་རྒྱལ་དང་མཁས་རྣམས་གང་བཞེད་པའི། ལུགས་ཆེན་དོར་ནས་རང་གི་རྒན་པོ་ཡི། རྗེས་སུ་འབྲངས་ནས་སངས་རྒྱས་བསྟན་པ་ལ།
ཞུགས་ཀྱང་དེ་དོན་བསྒྲུབ་པར་མི་ནུས་ཤིང། དུས་ཀྱི་དབང་གིས་རྒྱལ་བའི་བསྟན་པ་ཡང། ལྐོག་མར་ཕྱིན་པའི་དབུགས་ལྟར་གྱུར་པ་ཡི། ལུགས་བཟང་འདི་ཡང་ཆེས་ཆེར་ཉམས་གྱུར་པས། བསྟན་དང་འགྲོ་ལ་ཕན་པར་དགོངས་རྣམས་ཀྱིས།
རྒྱལ་བའི་བཀའ་དང་མཁས་གྲུབ་བཞེད་གཞུང་ལ། ལེགས་པར་སྦྱངས་པའི་བསྔགས་འོས་ཆེན་པོ་གང། སྔོན་བྱུང་སྐྱེས་ཆེན་དམ་པ་དེ་དག་གི། རྣམ་ཐར་འདི་དོན་ཉམས་སུ་བླང་བར་རིགས། ཟབ་མོ་ལྟ་བས་འཁྲུལ་པའི་མཚན་མ་ཞི།
ཉམས་ལེན་སྒོམ་པས་སེམས་ཉིད་རང་སར་གྲོལ། རྒྱ་ཆེན་སྤྱོད་པས་ཕྱིན་དྲུག་ལམ་དུ་འཁྱེར། བརྒྱུད་པ་འདི་ལ་མི་མོས་

སུ་ཤིག་ཞིག་ཡོད། རྟོགས་བརྗོད་རིན་ཆེན་ཕྲེང་བའི་དོ་ཤལ་གྱིས། མཁས་པའི་ཡིད་ལ་དགའ་བ་བསྐྱེད་པ་ལྟར། ཙན་དན་ལྗོོན་པ་གསར་པ་ལྷོ་ཕྱོགས་ཀྱི། རླུང་གིས་བསྐྱོད་པའི་བསུང་གིས་དེ་ལྟ་མིན། རྨད་བྱུང་རྣམ་ཐར་དུམ་བུར་འཐོར་བ་རྣམས།
ཁོ་བོའི་ལྷག་བསམ་ཕོ་ཉས་ལེགས་བསྡུས་ནས། གཟུགས་བརྙན་མཛེས་པ་མེ་ལོང་ནང་དུ་ནི། ཤར་བ་འདི་ལ་མཁས་རྣམས་དགྱེས་པར་མཛོད། ལྷག་བསམ་ཉིན་མོར་བྱེད་པའི་འོད་ཟེར་གྱིས།
རྣམ་ཐར་པདྨོའི་ཚལ་རྣམས་ཁ་ཕྱེ་སྟེ། ངོ་མཚར་སྦྲང་རྩིའི་ལོངས་སྤྱོད་འདི་སྦྱར་བས། དོན་གཉེར་པུང་བའི་དགའ་སྟོན་རྒྱས་གྱུར་ཅིག། བླ་མའི་རྣམ་ཐར་ཉིན་མོར་བྱེད་པའི་འོད་སྟོང་ཞེས་པ་འདི་ནི།
རིག་གནས་མཐའ་དག་ལ་མཁྱེན་པ་རྒྱས་པ་མཁན་ཆེན་དགེ་གཡེ་བ་ཚུལ་ཁྲིམས་སེང་གེའི་གསུང་གིས། བཀའ་གདམས་ཀྱི་དགེ་བའི་བཤེས་གཉེན་བྱོན་ཚུལ་རྣམས་ཕྱོགས་གཅིག་ཏུ་བསྒྲིགས་པ་ཞིག་གྱིས་ཤེས་ཞེས་བསྐུལ་ཀྱང།
ལེ་ལོའི་དབང་གིས་རེ་ཞིག་འགྱངས་པ་ལ། ཕྱིས་དོན་དུ་གཉེར་བའི་བཤེས་གཉེན་འགའ་ཞིག་གིས་འཕྲལ་འཕྲལ་དུ་བསྐུལ་བས་མཚམས་སྦྱར་ཏེ། བདེ་བར་གཤེགས་པའི་གསུང་རབ་མཐའ་དག་ལ་མི་འཇིགས་པའི་སྤོབས་པ་བརྙེས་པ།
བྱམས་མགོན་གཉིས་པ་ཚུལ་ཁྲིམས་དར་གྱི་ཞབས་རྡུལ་སྤྱི་བོས་བསྟེན་པ། ཤཱཀྱའི་དགེ་སློང་བསོད་ནམས་ལྷའི་དབང་པོས་ཁྲོ་མོ་ཞེས་པ་ཤིང་ཕོ་འབྲུག་གི་ལོ། མངོན་བར་བྱང་ཆུབ་པའི་ཟླ་བ་ཡར་ངོའི་ཚེས་བཅུ་ལ་གྲུབ་པའི་གནས་མཆོག་དཔལ་ལྡན་ལོ་དགོན་པའི་དབེན་གནས་དགའ་ལྡན་རྩེར་སྦྱར་བའོ།
འདིས་ཀྱང་རྒྱལ་བའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད།། །།

